links,bodies
http://opinie.wp.pl/pisz-do-opinii-6019216680932481a,"Pisz do Opinii Zostań autorem WP Opinii. Napisałeś/-aś felieton, polemikę lub dłuższy artykuł publicystyczny? Masz świetny temat? WP Opinie zapraszają do współpracy  Gotowe teksty oraz propozycje tematów wysyłajcie na adres mailowy: piszdoopinii@grupawp.pl  Więcej informacji o WP Opiniach: tutaj."
http://opinie.wp.pl/jakub-majmurek-polityczna-mina-niedzielnego-handlu-6109504788932737a,"Jakub Majmurek: Polityczna mina niedzielnego handlu Propozycje zakazu handlu w niedzielę wracają w polskiej debacie publicznej co kilka lat. Wysuwają je tradycyjnie partie katolickiej prawicy i związane z nią związki zawodowe. Obecnie jakaś forma ograniczeń niedzielnego handlu wydaje się mieć największe w III RP szanse realizacji. Wystąpiła z nią bowiem ""Solidarność"", nie tylko jedna z największych centrali związkowych, ale również ta najbliższa obecnej władzy. A w ramach PiS-u jest wielu polityków, którzy w przeszłości do propozycji zakazu odnosili się co najmniej ze zrozumieniem. W dodatku, jak doskonale wiemy, parlamentarno-prezydencka maszynka PiS każdą propozycję jest w stanie zmienić w prawo w ciągu niecałego miesiąca – o ile tylko ""centralny ośrodek dyspozycyjny"" w partii podejmie taką decyzję. W tej sprawie ośrodek chyba jednak ciągle się waha. Nie ma się co dziwić. Sprawa zakazu handlu w niedzielę wcale nie jest taka prosta. Jest równie wiele dobrych, merytorycznych argumentów za zakazem (czy jakąś formą ograniczenia niedzielnego handlu), co przeciw niemu. W dodatku wprowadzenie zakazu byłoby dziś posunięciem politycznie ryzykownym. Sama debata na temat może okazać się mocno kłopotliwa dla rządzącej partii, choć także dla pozaparlamentarnej lewicy. Prawo do niedzieli Dlaczego w ogóle pomysł przymusowo wolnych od handlu niedziel wart jest rozważenia? Uzasadniając przedstawiony przez ""Solidarność"" projekt, przewodniczący związku, Piotr Duda, powiedział, że ""niedziela powinna być dla Boga i rodziny"". Trudno byłoby wymyśleć głupsze uzasadnienie dla projektu związku. Przedstawienie sprawy w takich kategoriach, zraża automatycznie do pomysłu ""Solidarności"" bardziej świecko nastawionych Polaków i Polki. Wkładanie Boga do regulacji handlowych sprawia, że mniej religijnie zaangażowani obywatele postrzegać będą propozycję zakazu niedzielnego handlu jako kolejny zamach prawicy na rozdział Kościoła od państwa i krok w stronę państwa wyznaniowego. Tymczasem w sprawie wolnych niedziel w handlu Bóg odgrywać powinien najmniejszą rolę. W wolnych niedzielach dla sprzedawców stawką jest przede wszystkim zapewnienie licznym pracownikom handlu sensownej równowagi między czasem wolnym a pracą. Zagwarantowanie im prawa do rzeczywistego odpoczynku i regeneracji sił.  Oczywiście, odpoczywać można także w inne dni tygodnia. Wielu ludziom źle odpoczywa się jednak w samotności. Zależy im szczególnie na tym wolnym czasie, który mogą spędzić ze swoimi bliskimi: rodziną, przyjaciółmi. A tak się składa, że dniem tygodniu, gdy najłatwiej jest skoordynować taki wolny czas większej liczby osób, ciągle pozostaje niedziela. Wolne niedziele cywilizowałyby czas pracy zatrudnionych w handlu, nadawałyby mu sensowny rytm, pomagały planować wspólne działania z bliskimi z rozsądnym wyprzedzeniem. Dlatego też wolne niedziele w handlu są normą w wielu rozwiniętych gospodarkach rynkowych, na czele z Niemcami i Austrią. Z drugiej strony w Niemczech czy w Austrii pracuje się o wiele mniej. Ludzie mają tam faktycznie czas, by zrobić wszystkie potrzebne zakupy w pozostałe dni tygodnia, nie potrzebują do tego niedziel. W Polsce zakaz handlu w niedzielę byłby o wiele bardziej uciążliwy dla klientów sklepów niż nad Renem czy Dunajem.  Nie należy też zapominać, że w Polsce w handlu często dorabiają sobie studenci. Dla nich to właśnie sobota i niedziela są najbardziej wygodnymi dniami do pracy. Z kolei dla innych pracowników odpracowanie niedzieli oznacza możliwość wzięcia wolnego w środku tygodnia i załatwienia ważnych spraw w urzędzie czy u lekarza. Przeciw zakazowi handlu w niedzielę jest druga największa centrala związkowa, OPZZ. Opowiada się ona za tym, by w niedzielę sklepy mogły handlować, ale płacąc pracownikom znacznie wyższe stawki niż w dni powszednie. Organizacje pracodawców bardziej skłonne byłyby do takiego rozwiązania niż do całkowitego zakazu. Wprowadzając prawne regulacje pracy w dni wolne trzeba też mieć na uwadze to, że do tego, by sensownie spędzić czas wolny, bardzo często potrzebujemy pracy innych ludzi. Kogoś, kto poda nam burgera z food trucka, kawę w kawiarni, wpuści do zoo, kina czy muzeum, zawiezie w miejsce, gdzie chcemy wypocząć. Sensownie uregulowany rynek pracy powinien łączyć pracę jednych z wolnym czasem innych.  Nudny kompromis Biorąc pod uwagę te wszystkie czynniki, w kwestii handlu w niedzielę najsensowniejszy byłby jakiś kompromis uwzględniający prawo pracowników sklepów do wypoczynku, czasu wspólnie spędzanego z rodziną i ustalonego rytmu pracy z potrzebami ludzi, dla których niemożliwość zrobienia zakupów w niedzielę byłaby faktyczną niedogodnością.
Można by więc zastanowić się nad systemem, w którym jedna niedziela albo nawet dwie w miesiącu pozostają wolne od handlu (np. pierwsza i trzecia), w pozostałe zaś pracownicy otrzymują z kolei wyższe stawki. Taki kompromis rozsądnie godziłby interesy wszystkich zainteresowanych stron: klientów sklepów, ich pracowników i właścicieli. Problem w tym, że kwestia handlu w niedzielę jest zbyt silnie symbolicznie obciążona, by dało się ją rozwiązać bez gwałtownych politycznych emocji w  czysto ""techniczny"" sposób. Trudno będzie także przystać na taki kompromis ""Solidarności"", która wyraźnie przelicytowała problem całkowicie wolnych od handlu niedziel.  Całkowity zakaz handlu PiS mógłby próbować sprzedać jako kolejne zwycięstwo rządu „przywracającego godność” Polkom i Polakom, którzy dzięki bezkompromisowej postawie partii z Nowogrodzkiej w końcu nie będą musieli pracować w niedziele dla – głównie należących do niepolskiego kapitału – sieci handlowych. Wokół kompromisu trudno będzie zbudować taką narrację. Niewygodna dyskusja Bardziej prawdopodobny scenariusz to ten, gdzie wszystko zostaje, jak jest. Bo także całkowity zakaz handlu w niedzielę mógłby wyjść PiS politycznie bokiem. Wpisywałby się co prawda w socjalny pakiet partii, jeszcze silniej wiązałby z nią ""Solidarność"" i przekonywał do Nowogrodzkiej część klasy ludowej (pracownicy handlu i ich rodziny), ale polityczna cena za pozyskanych w ten sposób sympatyków mogłaby okazać się zbyt duża. Inicjatywa ""Solidarności"" to dla PiS bardzo niewygodny podarunek. Dyskusja o zakazie handlu w niedzielę otwiera rządzącej partii kolejny front. A kolejne fronty – w sytuacji wojny z Europą, sędziami, Muzeum II Wojny Światowej – to ostatnie, czego rząd dziś potrzebuje. Przyjęty głosami PiS zakaz antagonizowałby dużą część społeczeństwa, przyzwyczajoną do możliwości zrobienia zakupów w niedzielę. Zakaz z pewnością wiązałby się z odpływem od PiS wyborców z centrum (zwłaszcza z klasy średniej), wściekłych na to, że w imię własnych ideologicznych uprzedzeń władza bez sensu utrudnia im życie. Reprezentujący tą grupę wyborców publicyści bliskich PiS mediów przestrzegają teraz zdecydowanie partię przed takim scenariuszem. Z drugiej strony PiS nie może wyrzucić do kosza obywatelskiego projektu. Odrzucenie propozycji ""Solidarności"" osłabiałoby socjalny wizerunek PiS.  Na dyskusji o zakazie zyska za to liberalna opozycja – PO i Nowoczesna. Może łatwo ustawić się teraz w roli obrończyni zdrowego rozsądku przed PiS i zapunktować u centrowego elektoratu rządzącej partii. Elektorat socjalny, który mogłoby zrazić takie jednostronne opowiedzenie się za pracą w niedzielę, i tak na Nowoczesną czy Platformę za bardzo nie głosuje. Na miejscu Jarosława Kaczyńskiego w nieskończoność przeciągałbym więc sprawę, zatapiając ją w niekończących się dyskusjach nad szczegółami w komisjach i unikając jednoznacznych deklaracji, czy zakaz w końcu będzie czy nie. Problem dla lewicy Z badań zrobionych na zlecenie ""Dziennika Gazety Prawnej"" wynika, że najbardziej przeciwni zakazowi handlu w niedziele są wyborcy SLD i Razem. Badanie robione było na niewielkiej próbie i nie można wyciągać z niego zbyt daleko idących wniosków, tym niemniej obie te partie mają taktyczny problem przy okazji dyskusji o zakazie.  Poparcie dla propozycji ""Solidarności"" odbiera im polityczną podmiotowość – wyborca słusznie może się zapytać po co mu właściwie lewica, skoro popierane przez nią postulaty wciela w życie PiS i sprzymierzony z nim związek zawodowy. Opowiedzenie się za zakazem zrazi też do lewicy postępową klasę średnią – zwłaszcza wtedy, gdy uzasadnienie dla wolnej od handlu niedzieli będzie miało religijny charakter. A postępowe mieszczaństwo jest konieczną częścią każdego, zdolnego do realnej walki o władzę centrolewicowego bloku wyborczego. Z drugiej strony, opowiadając się przeciw zakazowi, lewica może zrazić do siebie pracowników handlu i ich rodziny, grupę, jaka z pewnością stanowić powinna część jej bazy. Łatwo wystawiłaby się też w ten sposób na ataki PiS i jej mediów, zawsze chętnych przeciwstawiać oderwanych od życia lewaków zafiksowanych na prawach zwierząt i genderze, Prawu i Sprawiedliwości – prawdziwie ludowej partii zdolnej przeciwstawić się wielkiemu kapitałowi w imieniu praw kasjerek z marketów do godnego życia. Co w tej sytuacji może zrobić lewica? Pozornie niewiele. Nie ma przecież swoich mediów ani reprezentacji w parlamencie. Licząc jednak na to, że sam PiS będzie sprawę przeciągał, warto, by Razem i SLD zaproponowało własną narrację na temat modelu równowagi między czasem wolnym i pracą. Polityczne lewice i bliskie im środowiska eksperckie, mają wiedzę, pozwalającą przedstawić ten problem w bardziej subtelnych kategoriach niż opozycja ""niedzieli dla Boga"" i ""prawa do zakupów"".  Wiedzę tę trzeba jednak szybko przekuć na mocne i społecznie rezonujące hasła. Z tym lewica ma od dawna w Polsce problem, nie ma też wiele czasu na to, by opinia publiczna przyswoiła jej propozycje. Niestety, innych warunków do politycznej gry – nie tylko w sprawie niedzielnego handlu - nie będzie miała w najbliższym czasie i albo się w nich odnajdzie albo jeszcze bardziej zmarginalizuje. Sprawa handlu w niedzielę może być więc dla sił na lewo od liberałów tyleż trudnym, co pożytecznym poligonem przed czekającymi ją wielkimi politycznymi bitwami.   Jakub Majmurek dla WP Opinie"
http://opinie.wp.pl/slawomir-sierakowski-zadyszka-trumpa-i-kaczynskiego-6109426246420097a,"Sławomir Sierakowski: Zadyszka Trumpa i Kaczyńskiego  W USA i w Polsce, gdzie rządzą populistyczni przywódcy powiało ostatnio optymizmem. Donald Trump i Jarosław Kaczyński, którym dotąd udawało się wszystko, wpadli w tarapaty. Pierwszy zatrzymał się na państwie, drugi na samym sobie. I to jest zasadnicza różnica, której warto się przyjrzeć.  Jedno ze źródeł obecnych sukcesów populizmu wynika – jakby to określił Jarosław Kaczyński – z ""imposybilizmu"" demokracji liberalnej. Doskonale to wytłumaczył Iwan Krystew porównując ""Yes we can!"" w wykonaniu Obamy i Trumpa: ""Obaj obiecywali zmianę. Tyle że Obama chciał działać zgodnie z zasadami. Gdy ludzie rozczarowali się tym, że wyszło z tego mniej, niż się spodziewali, zmienili zdanie o zasadach i wybrali kogoś, kto mówi: słuchajcie, jestem gotów łamać zasady i dać wam prawdziwą zmianę, jeśli mnie poprzecie. To jest powód, dla którego ludzie w kolejnych krajach głosują tak licznie na populistów”. (z wywiadu dla ""Polityki"").  Demokracja liberalna nakłada na rządzących wiele ograniczeń. Dokładnie tak wiele, ile zapisane jest w konstytucji, a nawet więcej, bo przywódcę ogranicza nie tylko prawo, ale także instytucje społeczne, opozycja, media, uniwersytety, sądy itd. Za głowę się można złapać, ile tego jest! Tymczasem wyborcom obiecało się góry złota i to natychmiast. Złoto w polityce da się wymienić na godność, ale do tego także potrzebna jest władza i to najlepiej nieograniczona. A tu znowu: artyści szydzą z godności, NGO-sy godnością zajmować się nie chcą, media godnościowych filmów pokazywać nie będą, bo nikt ich nie chce oglądać itd. Nie tędy droga.  Lech Wałęsa miał na to dobre rozwiązanie, niepotrzebnie wyśmiewane: ""Zbij pan termometr, przestaniesz być chory”. I o to właśnie chodzi. Termometr to są wszyscy ci, którzy władzę oceniają. Wystarczy zamknąć im usta i problem z głowy. Właśnie tą drogą chcieli iść zarówno Kaczyński jak i Trump. Pierwszy nienawidzi ""Gazety Wyborczej"", drugi ""New York Timesa"". Jeden zakazał przedsiębiorstwom kontrolowanym przez państwo zamieszczać reklamy i ogłoszenia w głównym dzienniku kraju, drugiemu zdarzyło się odmówić wpuszczenia liberalnych mediów na konferencję prasową i łaja je co krok. Obaj zaczęli od zakazywania wjazdu imigrantom i powoływania na najważniejsze urzędy w państwie polityków tak skrajnie prawicowych, jak Steven Bannon czy Antoni Macierewicz. Obaj też zapowiedzieli i zaczęli wdrażać w życie plany odwrócenia sztandarowych reform poprzedników. W przypadku Kaczyńskiego było to przywrócenie wieku emerytalnego do poprzedniego poziomu i likwidacja gimnazjów, u Trumpa natomiast obalenie Obamacare, czyli reformy ubezpieczeń, która dała dostęp do nich dziesiątkom milionów nieubezpieczonych dotąd Amerykanów.  Ale na tym właściwie kończą się podobieństwa między doświadczeniami z władzą Kaczyńskiego i Trumpa. Pierwszemu mimo oporu społecznego, krytyki mediów i instytucji międzynarodowych udawało się przez ponad rok sprawnie podporządkowywać sobie kolejne instytucje: media publiczne, służbę cywilną, Trybunał Konstytucyjny, o prokuraturze i służbach specjalnych nie wspominając. Teraz Kaczyński z Ziobrą chcą uzależnić od siebie Krajową Radę Sędziowską, przez co będą mogli powoli podporządkowywać sobie cały wymiar sprawiedliwości.  Tak sobie radzi Kaczyński, a Trump? Natychmiast został powstrzymany. Przewrócił się już na pierwszej decyzji, czyli dekrecie zakazującym wjazdu do USA obywatelom z siedmiu państw muzułmańskich. Okazało się, że kilku sędziów z prowincji może zablokować decyzję prezydenta. Następne były służby specjalne, które zaczęły za pomocą przecieków do prasy ujawniać kontakty bliskich współpracowników Trumpa z Rosjanami. Żeby wyrzucić z roboty gen. Michaela Flynna, dopiero co powołanego przez prezydenta doradcę do spraw obrony, służby i media potrzebowały trzech tygodni i trzech dni. Teraz wbrew woli Trumpa senacka komisja ds. wywiadu, choć w Senacie większość mają Republikanie, odmawia Flynnowi immunitetu, którego ten zażądał, jeśli ma zeznawać na temat kontaktów z Rosjanami.  Podobne kłopoty spotykają także Cartera Page''a, byłego doradcę Trumpa ds. zagranicznych, a nawet osobę najbardziej zaufaną, czyli Jareda Kushnera, zięcia i współpracownika prezydenta, który zmuszony będzie tłumaczyć się przed Senatem ze swoich kontaktów z Rosjanami. Jednocześnie amerykańskie służby specjalne rozpoczęły śledztwo na temat ingerencji Moskwy w wybory prezydenckie w USA, choć Trump twierdził, że niczego takiego być nie mogło. Trump może sobie tego wszystkiego nie chcieć, narzekać, oskarżać, ale nic nie poradzi na to, że sądy czy służby specjalne robią swoją robotę, nie obawiając się o to, że zaraz zostaną rozwiązane albo podporządkowane woli prezydenta.  Podobnie jest z Obamacare. Tu Republikanie spierający się z Trumpem o kształt nowego prawa zablokowali próbę zastąpienia najważniejszej reformy Obamy. Prezydent zasugerował na Twitterze, że może im się stać krzywda w następnych wyborach, ale w odpowiedzi usłyszał, że nikt się nie da zastraszyć. Okazało się zatem, że system ""checks and balances"", czyli mechanizm kontroli i równowagi, skutecznie chroni Amerykanów przed autorytarnymi zakusami populistycznego przywódcy. Jeśli Trump nie chce trzymać się reguł, to pozostałe instytucje w ramach trójpodziału władzy podporządkują Trumpa regułom. Czyli stanie się dokładnie odwrotnie niż w Polsce. Zrozpaczony Trump, któremu dotąd nie udało się prawie nic, właśnie postanowił przypodobać się wyborcom oraz swoim krytykom w partii republikańskiej i zmienić o 180 stopni stanowisko w sprawie wojny w Syrii, uderzając militarnie na bazy lotnicze Asada. To kara za użycie broni chemicznej przeciwko cywilom. Tyle, że USA ryzykują w ten sposób konflikt z Rosją, z którą Trump miał się bratać. Kolejny więc punkt jego programu ulega zmianie.  Obserwując to, jak Trump obija się o zasady demokracji liberalnej, cały świat dostaje przyspieszoną lekcję, jak powinna działać dobrze skonstruowana demokracja. Tyle, że amerykańska ma ponad dwieście lat, a nie ponad dwadzieścia jak nasza. Jak się okazuje istnieje ona praktycznie, a nie teoretycznie, żeby zacytować tym razem Bartłomieja Sienkiewicza. Opozycja niech wyciąga jednak jak najwięcej wniosków z tego, co się w USA dzieje. Może bowiem dostać szansę na poprawienie systemu ""checks and balances"" w Polsce i może dostać ją od samego Kaczyńskiego. To on sam jest tajną bronią opozycji ze względu na swoje skłonności samobójcze. Bezsensowna szarża w Brukseli, w której Kaczyński próbował wmówić światu, że Tusk jest liderem opozycji, doprowadziła do tego, że Polacy rzeczywiście w to uwierzyli i bardzo się ucieszyli, dając poparcie Platformie Obywatelskiej, która już tylko o włos przegrywa z PiS-em w sondażach.  W piątek w Sejmie przemawiał Grzegorz Schetyna i w efekcie PiS może zostać po raz pierwszy wyprzedzony. Jakie procesy w partii i w społeczeństwie to wywoła, trudno przewidzieć. Niezależnie jednak od tego, czy Kaczyński obali się sam, czy wygra z nim opozycja, Polsce życzyć należy, żeby zabezpieczyła się przed Prawem i Sprawiedliwością nie obecnością Platformy Obywatelskiej czy innej partii, ale wzmocnionym mechanizmem kontroli i równowagi, bo obecny zawiódł na całej linii.  Sławomir Sierakowski dla WP Opinie Sławomir Sierakowski - socjolog i publicysta. Szef ""Krytyki Politycznej"" i Instytutu Studiów Zaawansowanych. Stypendysta Uniwersytetu Harvarda, Yale i Princeton. Publikuje m.in. w ""New York Times"", ""Guardian"" i OpenDemocracy.net."
http://opinie.wp.pl/czy-za-awansem-krzysztofa-szczerskiego-kryje-sie-cos-wiecej-6109104289531521a,"Czy za awansem Krzysztofa Szczerskiego kryje się coś więcej? - To jest trochę wróżenie z fusów - powiedział Paweł Lisicki (""Do Rzeczy""), oceniając przyczyny objęcia przez Krzysztofa Szczerskiego funkcji Szefa Gabinetu Politycznego Prezydenta Andrzeja Dudy. Choć nie wszyscy wierzą w oficjalnie podawane przyczyny zmiany w KPRP, publicysta zwrócił uwagę, że prezydent jest w trudnej sytuacji. - Co może tak naprawdę zrobić? - zapytał.  Krzysztof Szczerski zastąpił Adama Kwiatkowskiego na stanowisku Szefa Gabinetu Politycznego Prezydenta Andrzeja Dudy. Tę zmianę w KPRP skomentowali we wtorek w #dzieńdobryWP Paweł Lisicki (""Do Rzeczy"") i Michał Krzymowski (""Newsweek"").  Lisicki przypomnial, że jako oficjalną przyczynę odejścia Adama Kwiatkowskiego podaje się kłopoty zdrowotne polityka. - Mam wrażenie, że Krzysztof Szczerski przez pewien czas planował - co było całkiem wyraźnie widać - że zostanie ministrem spraw zagranicznych i zastąpi Witolda Waszczykowskiego - przyznał jednocześnie publicysta. Jak dodał, wypowiedzi Szczerskiego miały inny ton od tego, co mówił Waszczykowski - Szczerski powiedział m.in., że wybór Tuska to sprawa zamknięta i nie ma o czym dyskutować.  - Myślę, że trochę przeceniamy te wewnętrzne przetasowania, bo Krzysztof Szczerski moim zdaniem jest bardziej ekspertem niż politykiem, a jeśli kogoś brakuje w Kancelarii Prezydenta, to jednak wytrawnego politycznego gracza, kutego na cztery nogi, który będzie w stanie podpowiedzieć, w jaki sposób taktycznie rozgrywać pewne rzeczy - powiedział z kolei Krzymowski. Lisicki przypomniał też, że kampania prezydencka odbyła się przed kampanią parlamentarną, więc interesy prezydenta i wspierającej go partii były wówczas tożsame. - Teraz jest inna sytuacja - podkreślił Lisicki. Zdaniem Krzymowskiego to, jak będzie teraz, zależy od podejścia Dudy - ""czy chce prowadzić autonomiczną grę i być podmiotem"".  Lisicki wrócił także do początków kariery Dudy - zanim został wyłoniony na kandydata na prezydenta, był europosłem PiS. - To nie jest człowiek, który sam sobie zbudował tę pozycję polityczną - podkreślił publicysta."
http://opinie.wp.pl/lisicki-o-liscie-dudy-prezydent-musi-pozyskiwac-rowniez-watpiacych-6109064800835713a,"Lisicki o liście Dudy: prezydent musi pozyskiwać również wątpiących Publicysta #dzieńdobryWP Paweł Lisicki zauważył, że prezydent, wysyłając listy do Antoniego Macierewicza, chce zaprezentować się jako polityk suwerenny. W ocenie Michała Krzymowskiego z „Newsweeka” to za mało, ale dzięki tej sytuacji mogliśmy zobaczyć, czyją stronę wziął Jarosław Kaczyński.  - Prezydent zauważył, tak sądzę, że jego dotychczasowy sposób działania jest oceniany negatywnie przez rosnącą grupę wyborców, również jego dawnych wyborców – powiedział Paweł Lisicki z ""Do Rzeczy"". Publicysta podkreślił, że wyborcy prezydenta i wyborcy PiS-u, a szczególnie Antoniego Macierewicza, to są „dwie różne grupy”. Lisicki tłumaczył, że interes partii jest „węższy”, w związku z czym ugrupowanie nie potrzebuje relatywnie wysokiej liczby głosów. – Prezydent musi pozyskiwać również tych niezdecydowanych, wątpiących, takich, którym się coś podoba albo nie podoba, którzy niekoniecznie są zwolennikami PiS-u – powiedział w #dzieńdobryWP i określił Antoniego Macierewicza jako „najtwardsze jądro PiS-u”. Zdaniem publicysty bezczynność Dudy mogłaby doprowadzić do uznania go za prezydenta niesuwerennego, czyli narazić na zarzut wysuwany wobec Bronisława Komorowskiego. – Samo wysłanie listu jeszcze nie pokazuje jego pełnej autonomii - stwierdził Michał Krzymowski z „Newsweeka” i uznał za nieprzypadkowe to, że w tym sporze Jarosław Kaczyński wziął stronę prezydenta. - Jeśli Jarosław Kaczyński mówi, że kilka dni temu rozmawiał z Andrzejem Dudą i w tej samej wypowiedzi dalej mówi, że ekstrawagancja Antoniego Macierewicza powinna być ograniczona, to powstaje trochę takie wrażenie, że jest to działanie zorkiestrowane – dodał Krzymowski."
http://opinie.wp.pl/sedziowie-sie-zbuntuja-jacek-zakowski-to-ludzie-ktorzy-sie-podporzadkuja-6108738122643073a,"Sędziowie się zbuntują? Jacek Żakowski: to ludzie, którzy się podporządkują Intencją władzy, przeprowadzając reformę sądownictwa, jest to, by mieć kolejne narzędzie do rozliczania się z przeciwnikami? - Zdecydowanie tak. Ma to być narzędzie polityczne, które narzuci jakiś kaganiec środowisku sędziów - stwierdził Bogusław Chrabota (""Rzeczpospolita""). Podkreślił jednak, że nie będzie to skuteczne. Innego zdania jest Jacek Żakowski (""Polityka""). W środę w Sejmie ma się odbyć pierwsze czytanie ustawy dot. zmian w Krajowej Radzie Sądownictwa. W #dzieńdobryWP publicyści komentowali tę reformę. Jaki jest jej cel? Zdaniem Jacka Żakowskiego (""Polityka"") są dwa. Pierwszy to chęć lidera PiS, by pokazać całemu społeczeństwu, że rząd kontroluje sądy. - Nie stawiaj oporu, bo i tak w sądzie cię dopadniemy - w taki sposób Żakowski opisał sposób myślenia Prawa i Sprawiedliwości. Jego zdaniem partia rządząca, we wprowadzaniu zmian w KRS, ma też inny cel, dotyczący pojedynczych osób. Jak powiedział Żakowski, dzisiaj prokuratura, która ""dręczy Donalda Tuska"" ma ograniczoną skuteczność, a dzięki reformie takie sprawy rząd będzie mógł doprowadzić do końca. Spokojnie do pomysłu rządu podchodzi Bogusław Chrabota (""Rzeczpospolita""). - Uważam, że istnieje jeszcze coś takiego jak swiadomość sedziów - zaznaczył. Jak podkreślił, władza może arbitralnie próbować wpływać na system i tym samym otwierać drzwi dla postaw oportunistycznych czy konformistycznych, ale człowiek ma wolną wolę. - Mamy kilkanaście tysięcy osób związanych z wymiarem sprawiedliwości w Polsce i założenie z góry, że oni wszyscy to oportuniści, którzy pójdą za wladzą, jest nieprawdziwe - mówił Chrabota.  - Myślę, ze spotkamy się z setkami przykładow heroicznych, niezależnych postaw sędziów - dodał. Do jego słów odniósł się Żakowski. - Ja też bardzo wierzę w ludzi, ale wydaje mi się, że nie wolno stawiać ich w takiej sytuacji. To jest demoralizujace, to łamie kręgosłup, niszczy relacje, rozbija społeczeństwo i przede wszystkim powoduje, że (...) każdy wyrok, który ma jakikolwiek kontekst społeczny, polityczny będzie interpretowany politycznie. To jest dewastujace dla poczucia sprawiedliwości - zaznaczył. Jak stwierdził, mamy do czyniena z autorytarnym zamachem stanu prowadzonym przez PiS, które stwarza pozory legalności w parlamencie. Dodał, że dzisiaj w Polsce nie ma systemu ustanawiania prawa, nie ma Trybunału Konstytucyjnego, czyli ostatniej instancji. - Czym innym jest intencja władzy, a czym innym są fakty. Uważam, że nawet jeśli wprowadzimy bardzo agresywne instrumenty, to ludzie się będą bronili - utrzymywał Chrabota. Żakowski nie zgodził się z nim. Jak podkreślił, sędziowie, wybierając zawód, chcą stabilnej pracy, a nie wysokiego ryzyka. - To nie są ludzie, którzy będą się buntowali w jakiejś wielkiej masie. Oczywiście będzie 10 czy może nawet 20 proc. sędziów, którzy okażą heroizm. Moim zdaniem jednak większość sędziów to są ludzie, którzy się podporządkują - podsumował."
http://opinie.wp.pl/pis-owi-spada-w-sondazach-pawel-lisicki-w-poszukiwaniu-zgubionego-rozsadku-6108759016413313a,"PiS-owi spada w sondażach. Paweł Lisicki: W poszukiwaniu zgubionego rozsądku Byłoby przesadą twierdzić, że ostatnie sondaże, dla PiS niekorzystne, spędzają liderom partii rządzącej sen z powiek. Wielu z nich sądzi, że jest to co najwyżej krótkotrwały efekt błędu popełnionego w Brukseli, może też przypomnienia sobie o Donaldzie Tusku. Jednak, mogłem usłyszeć, nie powinien to być powód do rozdzierania szat – spadek poparcia był wliczony w walkę o Tuska, w dłuższej perspektywie niezłomna postawa przyniesie partii rządzącej sukces.  Bardziej biegli znawcy wskazują, że w istocie liczba zwolenników PiS nie maleje, a spadek sondażowy może być skutkiem wyższej frekwencji i większej mobilizacji przeciwników ugrupowania Jarosława Kaczyńskiego. Dlatego, sądzą, ostatnie badania opinii publicznej można traktować raczej jako delikatne ostrzeżenie, a nie przejaw kryzysu. Czy tak jest faktycznie? Rzeczywiście, same w sobie dane sondażowe nie muszą być jeszcze sygnałem alarmowym. Odpływ wyborców od PiS jest niewielki, a przypływ zwolenników, jaki notuje Platforma Obywatelska, wynika ze słabości Nowoczesnej, która powoli, acz systematycznie, pogrąża się w niebycie – jest coraz bardziej prawdopodobne, że partia Ryszarda Petru nie dotrwa do następnych wyborów. Jednak czy faktycznie chodzi tylko o chwilowe przesilenie? Można byłoby tak uznać, gdyby PiS z kłopotów w jakie sam się wpędził w Brukseli, potrafił wyciągnąć wnioski. Gdyby wyraźnie zdefiniował błąd, jakim było zwycięstwo emocji nad zdrowym rozsądkiem. Tyle, że nic na to nie wskazuje. Jarosław Kaczyński przywitał premier Beatę Szydło na lotnisku kwiatami, podobnie wszystkie następne wypowiedzi prezesa PiS wskazywały na to, że jego zdaniem sprzeciw wobec wyboru Tuska na szefa Rady Europejskiej był słuszny, właściwy i niezbędny.  Podobnie można interpretować pozostawienie na stanowisku szefa MSZ Witolda Waszczykowskiego, który do końca obiecywał, że Polska wstrzyma głosowanie nad kandydaturą Tuska, a następnie ogłosił, że doszło do fałszerstwa i sugerował, że Polska podejmie próbę zakwestionowania wyboru. Raz Kaczyński mówił o tym, że Polska przestała być piłką, w którą dowolnie można było kopać, innym razem, że jej status się podniósł. Nie wytłumaczył jednak, jak ma się wzrost statusu i pozycji do faktu, że wszystkie inne państwa Unii, nawet takie jak Węgry, które można było uznać za bliskich sojuszników, nie przyjęły polskiej argumentacji. Siła i status w Unii jest pochodną zdolności tworzenia koalicji i sojuszów. Niezłomność może być w tym sensie równie dobrze cnotą co wadą, wystarczy, że zostanie uznana za nieobliczalność albo naiwny upór. Oczywiście, dla polskiego wyborcy niezbyt udana operacja w Brukseli nie musi być czymś rozstrzygającym. A raczej nie musiałaby, gdyby nie dodatkowe okoliczności. Większość Polaków uznała, że sprzeciw wobec Tuska był spowodowany prywatną urazą Jarosława Kaczyńskiego, że używając różnych mniej i bardziej racjonalnych argumentów prezes PiS tak naprawdę chciał się na byłym premierze zemścić. I ta właśnie ocena – że prywatną wojnę toczy się na europejskim forum – była najważniejsza i w największym stopniu przyczyniła się do zmiany nastrojów. Do tego dochodzą jeszcze dwa, niekorzystne dla rządzących elementy nie wprost, ale jednak związane z wyborem Tuska na szefa Rady.  Teraz, po tak stanowczym sprzeciwie wobec Tuska, znacznie trudniej będzie tłumaczyć opinii publicznej, że jego ewentualne przesłuchania przez prokuraturę lub śledczą komisję sejmową są czymś innym niż odreagowaniem na przegraną. Za każdym razem, kiedy Tusk będzie wzywany do składania zeznań, słusznie lub nie, będziemy obserwować ten sam teatr w wykonaniu jego obrońców, którzy będą twierdzić, że jest to efekt mściwości. Nie twierdzę, że należy zrezygnować z przesłuchań i ustalania prawdy – sądzę jednak, że jeśli zarzuty wobec byłego premiera były poważne, nie wolno było dopuścić do sytuacji, w której badanie prawdy będzie odczytywane jako zemsta.  Jeśli szansa zablokowania wyboru Tuska była niewielka, należało go albo poprzeć, albo co najmniej wstrzymać się od głosu. Tusk jako ofiara prześladowań i męczennik PiS-u to chyba ostania rzecz, jakiej rządzący powinni sobie życzyć. Dysponując immunitetem i znaczną przewagą medialną, również w nieprzychylnych z zasady rządowi mediach zagranicznych, Tusk będzie mógł wybierać, na których przesłuchania się pojawi i jaki będzie ich przekaz. A to polityk zręczny, znacznie przerastający sprytem resztę liderów opozycji. Pokazała to choćby jego niechętna i wstrzemięźliwa reakcja na pomysł zorganizowania manifestacji poparcia dla niego 10 kwietnia.  Druga sprawa to kwestia tak zwanego Polexitu. Spór o Tuska pozwolił opozycji zbudować opowieść o rzekomym dążeniu PiS-u do opuszczenia Unii Europejskiej. To, że jest to propaganda i że politycy rządzącej partii takich planów nie mieli i nie mają to inna sprawa. Znaczenie ma to, czy potrafią do tego przekonać wyborców. Rzut oka na badania opinii publicznej wystarczy, by zrozumieć jak niebezpieczny dla PiS-u byłby wizerunek partii antyeuropejskiej, partii, która chce wyprowadzić Polskę z Unii. Paradoksalnie przypięcie takiej łatki byłoby najbardziej niebezpieczne na prowincji i wśród rolników. Może w tej sytuacji należałoby zmienić przynależność partyjną w Parlamencie Europejskim i dołączyć do Europejskiej Partii Ludowej? Dobrym pomysłem było urządzenie w Warszawie spotkania Grupy Wyszehradzkiej – na pewno, z punktu widzenia wizerunkowego, przydałyby się inne podobne przedsięwzięcia, wzmacniające symbolicznie pozycję Polski w UE. Innym problemem, jaki pojawia się przed PiS, to chwilowo zażegnany konflikt ministra Antoniego Macierewicza z prezydentem Andrzejem Dudą. Że był on istotny, pokazuje reakcja Jarosława Kaczyńskiego, który zaangażował się w jego rozwiązanie i nawet skrytykował szefa MON, wskazując na jego ekstrawagancję. Można przewidywać, że jeśli sondaże pozostaną na obecnym poziomie, albo wręcz się dla PiS pogorszą, pojawienie się sporów i napięć będzie jeszcze bardziej widoczne. Łatwo wyobrazić sobie, że pojawi się choćby konflikt między tymi, którzy będą sądzić, że powodem kryzysu jest brak dość radykalnych zmian i tymi, którzy, przeciwnie, będą nawoływać do umiaru i wycofania się. Do tej pory spójności całego obozu pilnował Jarosław Kaczyński. Jednak czy awantura w Brukseli nie zachwiała wiarą w jego polityczną nieomylność?  Ten obraz byłby niepełny, gdyby nie uwzględnić w nim działań opozycji. I, prawdę powiedziawszy, to właśnie zdaje się być największym źródłem nadziei dla rządzących. Konstruktywne wotum nieufności z kandydatem na premiera Grzegorzem Schetyną to niemal koło ratunkowe rzucone PiS-owi przez PO.  Po pierwsze, nie spodziewam się, mówiąc eufemistycznie, żeby Grzegorz Schetyna okazał się charyzmatycznym mówcą. Nawet jeśli przez chwilę wyborcom mogło się wydawać, że liderem opozycji jest Donald Tusk, to czeka ich w najbliższych godzinach zimny prysznic. Krótko: nie spodziewam się, żeby Schetyna był w stanie wygrać konfrontację na przemówienia z Kaczyńskim czy nawet Szydło. Po drugie, im bardziej PO dobija Nowoczesną, tym bardziej burzy mit zjednoczonej opozycji. Takie rzeczy lepiej robić zakulisowo, wysysając powoli z Nowoczesnej ludzi i elektorat. Po trzecie wreszcie, starcie w tym momencie jest korzystne dla rządu, który w całości zaatakowany, będzie musiał zachowywać jedność. Co ważniejsze, widmo przejęcia władzy przez PO może przywrócić politykom PiS racjonalność, którą zgubili w Brukseli. Paweł Lisicki dla WP Opinie"
http://opinie.wp.pl/jacek-zakowski-dymisje-tak-odwrot-nie-6108648404309633a,"Jacek Żakowski: Dymisje - tak, odwrót - nie Podobno po paśmie spektakularnych porażek i sondażowych strat Wielki Selekcjoner reprezentacji Państwa PiS-owskiego, czyli Jarosław Kaczyński, chce zrobić zmiany w drużynie i zastosować nowe warianty taktyczne. Ale facelifting nie sprawi, że PiS stanie się nie-PiS-em. A rewoltującemu się elektoratowi nie chodzi o szczegóły, tylko o zasadniczą linię PiS-owskiej rewolucji. Prezes patrzy w szklaną kulę i widzi tam sondaże jadące po równi pochyłej. Kula mu mówi: „zmień się!”. I Prezes się zmienia, więc wszystko się zmienia. PiS odbudowuje armię, wstrzymuje niszczenie szkół, sadzi ścięte drzewa, wskrzesza arabskie konie i bażanty, ogłasza przyjęcie uchodźców i euro, wycofuje się z ataku na KRS i sądy, ogłasza referendum w sprawie ustroju Warszawy i deformy oświaty… Ciekawe dni przed nami. Dzięki łagodnie wyrażanym miękkim intuicjom rozmaitych osób z PiS-owskiej czołówki będziemy mogli pograć w jedną z naszych ulubionych gier - strzelanie dymisyjnymi plotkami do sylwetek biegnących ministrów.  Pobudka! Kto się rozmarzył, niech wraca do realu. I niech na nic istotnego nie liczy. Bo prawdopodobieństwo, że coś się poważnie zmieni, jest nikłe. Kłopoty sondażowe tej władzy nie są taktycznej natury. To, że słoń tłucze porcelanę, kiedy wejdzie do składu, nie wynika z jego niezręczności, lecz z tego, że jest słoniem. Może straty byłyby odrobinę mniejsze, gdyby mniej się wachlował uszami, ale to jest detal. Masakra jest nieuchronna.  PiS robi masakrę nie z powodu popełnianych przez ministrów błędów, lecz ze swojej natury i z istoty swojej wizji polityki. Tą naturą jest mesjańska pycha wyrażająca się wiarą, że „my zbawiamy świat”, a istotę stanowi wynikające z głębokiej ignorancji przekonanie, że wszystko trzeba i można urządzić inaczej. Połączenie takich dwóch czynników odpowiada za wszystko, co bulwersuje wyborców i trzęsie sondażami. Od pasma stłuczek pędzących na sygnale rządowych limuzyn, po wojnę z całą Europą o Tuska, oraz systemową demolkę szkół, sądów i szpitali. Ryzyko stłuczki to pestka, gdy pędzi się uratować świat. Nie ma nic złego w rozwaleniu szkoły, gdy się wierzy, że jest ona siedliskiem śmiertelnej umysłowej zarazy. Parę filiżanek w tę albo w tamtą nie robi różnicy, gdy chce się wysadzić w powietrze skład pełen porcelany, by wymienić cały asortyment. Nie można oczywiście wykluczyć, że widząc narastający opór Jarosław Kaczyński niektórych kolegów przeniesie z pierwszej linii na tyły. Tak jak zrobił z nieobecnym w mediach od miesięcy posłem Piotrowiczem. Albo jak kiedyś, by wygrać wybory, zamaskował siebie i Macierewicza.  Na kogo padnie trudno teraz powiedzieć. Ale najłatwiejszą ofiarą może być minister Waszczykowski, bo nikt chyba za nim nie stoi. Troszkę trudniej będzie z minister Zalewską, bo jej dymisja zachęciłaby nauczycieli, samorządowców i rodziców do walki. Chyba, że Prezes zdecyduje się zatrzymać deformę oświaty, co nie jest bardzo prawdopodobne. Odwołanie ministra Szyszki to wojna z dyr. Rydzykiem, więc chwilowo niewiele mu grozi. Najtrudniejsze byłoby odwołanie ministra Macierewicza, bo on ma w elektoracie swoją smoleńską sektę i zawsze może też liczyć na wsparcie Radia Maryja. Żadna z tych dymisji nie miałaby jednak istotnego merytorycznego znaczenia. Bo wszyscy w swoich resortach zasadniczo realizują strategię prezesa. Nawet dymisja samego Macierewicza miałaby głównie wizerunkowy charakter. Nikt przecież nie przywróci do służby zwolnionych generałów i nikt z PiS nie rozwiąże Obrony Terytorialnej. Przekształcenie wojska w armię typowo wewnętrzną, służącą raczej utrzymaniu władzy, niż obronie kraju, jest strategiczną decyzją, za którą musi stać Prezes i cała PiS-owska wierchuszka.  Jest bardziej prawdopodobne, że dostaniemy od PiS jakieś nowe prezenty. Zwłaszcza jeśli nie wystarczy nasilająca się ostatnio mantra o dobrodziejstwach udanego programu 500+. I jeśli nie zadziała bajka o okropieństwach, które już-już zostaną ujawnione i udowodnione w licznych śledztwach smoleńskich, które się kompletnie nie udały, chociaż potwierdziły znaną w świecie tezę o polskim i rosyjskim bałaganie. Na zapowiadanym kongresie programowym PiS może więc ogłosić, że w jakiejś przyszłości (np. od przyszłego roku) rozszerzy 500+ także na pierwsze dzieci, albo że obniży składki na ZUS (zwłaszcza dla samozatrudnionych). Jarosław Kaczyński zapewne dobrze jednak rozumie, że ani dymisje, ani nowe prezenty nie zatrzymają spadku sondażowego poparcia i nie uchronią PiS-u przed porażką w zbliżających się wyborach samorządowych (jeśli do nich dojdzie). Bo sondażowe tąpnięcie nie wynika z osobistych błędów poszczególnych ministrów, ani z tego, że za mało osób dostało prezenty od rządu premier Szydło, lecz z tego, że PiS zaczął zbliżać się do swojego strategicznego celu, jakim jest uczynienie z Polski miękkiej dyktatury zawieszonej między Zachodem i Wschodem. A taka wizja Polski przeraża coraz więcej wyborców, którzy nie głosowali, bo przyzwyczaili się, że zmiana władzy nie ma dla nich wielkiego znaczenia. Teraz widzą lub zaczynają rozumieć, że ma i może mieć jeszcze większe oraz groźniejsze znaczenie dla nich i dla Polski, więc dochodzą do wniosku, że jednak powinni wziąć udział w wyborach, by tę władze zmienić. By uspokoić przerażonych, niegłosujących półtora roku temu lemingów PiS musiałby jednak całkiem się uspokoić, przynajmniej na jakiś czas zrezygnować ze swojego głównego, strategicznego celu i wrócić do tej postaci, jaką miał, gdy wygrywał wybory półtora roku temu. A to nie jest już raczej możliwe, bo taki plan zakładałby podjęcie za dwa lata ryzyka utraty władzy. Trudno by mi było uwierzyć, że Jarosław Kaczyński się z taką ewentualnością liczy. Zakłada raczej, że będzie u władzy do swojej emerytury, na którą wybiera się dopiero za 10 lat.  To oczywiście nie znaczy, że PiS nic nie zrobi, by ograniczyć narastanie sprzeciwu. Może nawet Prezes paru ministrów odwoła. Może w jakiejś drugorzędnej sprawie (np. w sprawie Warszawy) cofnie się pół kroku. Ale tylko po to, żeby zdemobilizować sprzeciw. Nie po to, by pójść za głosem suwerena, który tej władzy ma coraz bardziej dość. I będzie jej miał dość tym bardziej, im bardziej się jej uda osiągnąć cele, które Prezes wyznaczył. Ten cel może uświęcać kompromisy, ale jest bardziej prawdopodobne, że uświęci przyspieszenie marszu i radykalizację środków, które mają mu służyć.  Jacek Żakowski dla WP OpinieŚródtytuły pochodzą od redakcji"
http://opinie.wp.pl/ryszard-czarnecki-guy-verhofstadt-grozac-polsce-staje-sie-grabarzem-unii-6108461909584001a,"Ryszard Czarnecki: Guy Verhofstadt grożąc Polsce, staje się grabarzem Unii Polska nie musi odzyskiwać inicjatywy w Unii, bo jej nie utraciła. Europa Zachodnia jest pragmatyczna i bez problemu się z Warszawą dogada. Jeżeli ktoś będzie Polsce groził, tak jak Guy Verhofstadt czy Franz Timmermans, zapisze się w historii jako grabarz projektu europejskiego - mówi wiceprzewodniczący Parlamentu Europejskiego Ryszard Czarnecki w rozmowie z Marcinem Makowskim dla WP Opinii. Marcin Makowski: Uczestniczył pan we wtorek w spotkaniu pomiędzy ministrem Witoldem Waszczykowskim a szefem Parlamentu Europejskiego Antonio Tajanim. W międzyczasie kilka innych rozmów na wysokim szczeblu. Warszawa w przyspieszonym tempie odzyskuje inicjatywę po szczycie w Brukseli? Ryszard Czarnecki (PiS): To prawda, dzisiaj w Europarlamencie sporo się działo, z mojej perspektywy to jednak normalne dyskusje. Nie jest tak, że nagle musimy coś odpracowywać. Na pewno ważna dla polityki krajowej była rozmowa z prezydentem Niemiec Frankiem-Walterem Steinmeierem, który swój urząd formalnie sprawuje dopiero od dwóch tygodni, a to jego kolejna wizyta w Strasburgu i Brukseli. Oprócz tego odbyłem dyskusję z wiceminister spraw zagranicznych Ukrainy Oleną Zerkal, na której poruszyliśmy zagadnienia realizacji umowy stowarzyszeniowej między Kijowem a Unią Europejską czy zniesienia wiz dla Ukraińców.  Czy atak na polski konsulat i bezpieczeństwo Polaków na Wschodzie również wybrzmiały? Oczywiście i zgadzamy się co do tego, że polskie placówki muszą być bezpieczne. Równocześnie nikt nie ma wątpliwości, że za analogicznymi atakami i prowokacjami stoi strona rosyjska, która na nich najbardziej korzysta. Zależy nam, aby Ukraina się rozwijała w kierunku Zachodu i aby nie stała się rosyjską strefą wpływów. Pod tym względem byliśmy z minister Zerkal zgodni. Tak czy inaczej te trzy spotkania wpisują się nie tylko w polską politykę wewnątrz Unii, ale w najważniejsze tematy całej wspólnoty.  Wspomniał pan o prezydencie Steinmeierze. Relacje między naszymi krajami ostatnio się ochłodziły. Dało się to wyczuć podczas rozmowy? W żaden sposób. Nadal mamy i będziemy mieć więcej tematów wspólnych, nie usłyszałem ani jednego negatywnego słowa o Polsce, a wręcz same pochwały. Steinmeier podkreślał m.in. jakie wrażenie zrobiła na nim Pierwsza Dama Agata Kornhauser-Duda ze swoim niemieckim i znajomością historii. To na pewno nie jest najważniejsza rzecz w naszej dyplomacji, ale warto je ocieplać również na gruncie osobistym, szczególnie, że niedługo dojdzie do spotkania obu prezydentów. Oprócz tego do owocnych rozmów mogę zaliczyć spotkanie Antonio Tajaniego i moje, podczas którego szef polskiego MSZ poruszał kwestię Unii po Brexicie czy zagrożenia islamskim terroryzmem.  Jakie jest stanowisko przewodniczącego Europarlamentu w tej ostatniej kwestii? Tajani zna wagę problemu, opowiadał nam jak dopiero co włoskie służby zatrzymały trzech obywateli Kosowa, którzy chcieli dokonać zamachu w Wenecji. Podkreślał przy tym, że radykalizm islamski nie jest jedynie problemem migracyjnym, ale również wewnątrzeuropejskim i musimy mieć to na uwadze, kiedy z nim walczymy. Rozmowa była na tyle długa, że udało nam się również poruszyć wątek partnerstwa ekonomicznego z Chinami, które nie może się opierać na jednostronnym eksporcie towarów z Azji do Europy.  Polska dyplomacja wspomina coraz częściej o konieczności zmiany brzmienia traktatów europejskich. Czy taki postulat znajduje uznanie na unijnych szczytach? Faktycznie, Jarosław Kaczyński podniósł te zagadnienie już po Brexicie, dziś uczynił to w rozmowie z Tajanim Waszczykowski. Przewodniczący PE odparł, że nawet jeśli większość państw Unii wyrazi chęć zmian, to jednomyślności nie będzie, dlatego w najbliższej przyszłości raczej do modyfikacji ich zapisów nie dojdzie. Będzie okazja podebatować na ten temat dłużej, ponieważ oficjalnie szef Europarlamentu został zaproszony do Polski. Kiedy można się spodziewać wizyty? Sądzę, że będzie ona miała miejsce jeszcze przed wakacjami.  Wróćmy do zasygnalizowanego przez pana Brexitu. Czy przewodniczący Tajani wie o sytuacji ponad 500 tys. Polaków, którzy w najbliższej przyszłości mogą się z znaleźć w niepewnej pod względem prawnym sytuacji na Wyspach? Tak, wie, a polski rząd robi wszystko, aby nasi obywatele nie byli podczas procesu wychodzenia Wielkiej Brytanii ze struktur unijnych pokrzywdzeni. Na szczęście jest to proces wpisany w większą całość, ponieważ dotyczy on również ogromnej rzeszy pracowników np. z Hiszpanii, Portugalii, Litwy, Włoch czy Słowacji. Dlatego właśnie pod tym względem interesy naszych obywateli będą bronione nie tylko przez Warszawę, ale całą drużynę innych państw Unii, dzięki czemu w większym stopniu będzie można wywierać presję na rząd w Londynie.  Wspomniał pan o graniu w drużynie. Słynne „27:1” przy głosowaniu na Donalda Tuska jako szefa Rady Europejskiej raczej podobnego scenariusza nie potwierdza.  Europa Zachodnia jest pragmatyczna, łączą nas wspólne interesy i miejmy nadzieję - wspólna przyszłość. Wyzwań stojących przez Europą nie można rozpatrywać bez Polski, która po Brexicie będzie stanowić piąty co do wielkości kraj wspólnoty. Pomimo zgrzytów, to poczucie jest coraz powszechniejsze bo ostatecznie będziemy się musieli dogadać.  Guy Verhofstadt chyba by się z panem nie zgodził. Całkiem niedawno w tekście dla Projektu Sindicate pisał: „Europejscy przywódcy muszą głośno i wyraźnie ogłosić, że rodzaj populizmu stosowany przez obecny polski rząd nie przystaje do unijnych standardów” oraz „Koniec końców tylko Polacy mogą zdecydować o przyszłości swego kraju. (…) Kiedy to uczynią, powinni wiedzieć, że Unia stanie twardo za nimi”.  Wypowiedź przewodniczącego Grupy Porozumienia Liberałów i Demokratów na rzecz Europy uważam za stanowisko odosobnione i niereprezentatywne. Narracja mówiąca o karaniu i narzucania sankcji wewnątrz Unii to narracja, która dzieli Europę, a Verhofstadt podobną retoryką i gadaniem zapisze się w historii jako grabarz projektu europejskiego. Pod tym względem o wiele bardziej rozsądny i odzwierciedlający stanowisko Unii jest przewodniczący Tajani, który szuka z Polską kompromisu i nie grozi palcem za każdym razem, gdy coś mu się nie spodoba. Oczywiście z przymrużeniem oka, ale mogę powiedzieć po tej rozmowie - używając retoryki Prawa i Sprawiedliwości - że jego kadencja to będzie „dobra zmiana” we wzajemnych relacjach. Na pewno nie jest on takim wojowniczym ideologiem, którym był Martin Schulz.  Zakończmy wątkiem krajowym. Coraz częściej mówi się o rekonstrukcji rządu, do której miałoby dojść przed wakacjami. Na giełdzie nazwisk ministrów do wymiany, najczęściej pojawia się Witold Waszczykowski. Coś panu na ten temat wiadomo? Jestem wiceprzewodniczącym Parlamentu Europejskiego a nie rzecznikiem rządu, ale mogę powiedzieć, że Witold Waszczykowski w Strasburgu zrobił dobrą robotę.  Czyli z pana zdystansowanej brukselsko-strasburskiej perspektywy jego stanowisko jest niezagrożone? Nie jest moją rolą dobierać pani premier ministrów, to jej decyzja, i nie ma co ukrywać, również prezesa partii rządzącej, który deleguje swoich przedstawicieli do rządu. Wolałbym się skupić na moich kompetencjach.  Wspomniał pan o Jarosławie Kaczyńskim. Ostatnio w wywiadzie dla RMF określił on zachowanie ministra Antoniego Macierewicza mianem „ekstrawaganckiego”. Czy pomimo skupienia uwagi na zagadnieniach europejskich, dostrzega pan przejawy owej ekstrawagancji również u innych przedstawicieli rządu? Nie zajmuję się badaniem charakterologicznym ministrów i naprawdę będę się upierać przy milczeniu.  O Polsce na arenie europejskiej nie milczy jednak Franz Timmermans, który dwa tygodnie temu prowadził kolejną debatę o łamaniu praworządności w naszym kraju. Rząd jest głuchy na jego głos? To była dyskusja w jednej z komisji w Parlamencie Europejskim i w moim odczuciu była przyznaniem się do porażki „pana -29”. Kogo? „Pana -29”, czyli Fransa Timmermansa, którego Partia Pracy w Holandii w ostatnich wyborach straciła 29 mandatów i to właśnie on jest jednym z największych przegranych tych wyborów. Jest on jednak na tyle realistą, że przyznaje się do porażki mówiąc, że Komisja Europejska w sprawie rzekomego zagrożenia demokracji w Polsce zrobiła wszystko co było w jej mocy, a teraz kolej na państwa członkowskie UE. Moim zdaniem do sankcji nie dojdzie.  Strasznie pan złośliwy. Patrząc na ostatnie sondaże o PiS-ie można powiedzieć używają tej samej retoryki: „partia -10”. Miej więcej tyle poparcia uciekło po szczycie w Brukseli. W kontekście pana Timmermansa mówiłem o wyborach, a nie sondażach. Póki co w Polsce większość w Sejmie ma Prawo i Sprawiedliwość i to się przez ponad dwa lata nie zmieni. Ale zmianie preferencji wyborczych, w których Platforma jest o krok od PiS-u, już chyba można. Jakieś wnioski? Nie jestem socjologiem, ale spadek poparcia jest faktem. On zawsze następuje - dla jednych rządzących wcześniej, dla innych później. Pamiętam, że z Platformą nie było inaczej. W 2014 w wyborach do Europarlamentu w sondażach PiS też wyprzedzał PO, a później szala się odwróciła. Potrzeba po prostu, aby nasza partia robiła to, co do tej pory, czyli ostro pracowała na rzecz Polski i Polaków. I poparcie wróci.  Ryszard Petru w liście wysłanym do przywódców europejskich twierdzi, że wystarczy więcej integracji i wprowadzenie Euro, a Polska znajdzie się na europejskiej autostradzie pierwszej prędkości.  Nikt w Brukseli nie pytał mnie o jego list. Czyli echem raczej ta sztuka epistolarna się nie odbiła. A co do przyjęcia Euro w tej chwili, wyniki ekonomiczne państw wspólnej strefy walutowej są złe. Polska także dzięki złotówce jest dzisiaj jednym z pięciu najszybciej rozwijających się krajów Unii – w tej piątce aż cztery państwa są poza strefą Euro. Niech tak pozostanie. Propozycje Ryszarda Petru są jak na ekonomistę wręcz komiczne. Rozmawiał Marcin Makowski, WP Opinie"
http://opinie.wp.pl/slawomir-sierakowski-jaroslaw-kaczynski-ma-sklonnosci-samobojcze-6107991256455297a,"Sławomir Sierakowski: Jarosław Kaczyński ma skłonności samobójcze  - Opozycja rośnie nie dlatego, że wykonuje jakieś interesujące ruchy programowe albo organizacyjne, tylko dlatego, że PiS tak przeraża Polaków - skomentował wyniki ostatnich sondaży Sławomir Sierakowski (""Krytyka Polityczna""). Przypomnijmy, że najnowsze sondaże, w tym badanie ""Super Expressu"" i telewizji NOWA TV, pokazują wzrost poparcia dla Platformy Obywatelskiej i spadek dla Prawa i Sprawiedliwości. Jak zwrócił uwagę Sierakowski, Polacy są coraz bardziej przerażeni tym, co robią minister spraw zagranicznych Witold Waszczykowski czy minister obrony narodowej Antoni Macierewicz, są zdegustowani arogancją władzy, ""misiewiczami"", którym salutują oficerowie, a także wypadkami z udziałem przedstawicieli państwa.  Sierakowski twierdzi, że im bardziej to przerażenie w Polakach będzie rosło, tym bardziej będą gotowi zagłosować na tę partię, która ma największe szanse pokonać PiS. W ten sposob Platformie rośnie - tłumaczył publicysta. Dodał, że lider PO Grzegorz Schetyna nie ukrywa, że poparcie dla Platformy nie wzrasta dzięki ""wymyślaniu Ameryk"" czy pisaniu programów, ale przez klęski PiS-u i Nowoczesnej. Platforma wedlug Schetyny, jak twierdzi Sierakowski, zamierza Polakom dać szansę na to, żeby odsunąć Kaczyńskiego od władzy.  Skąd takie wyniki? - To sie dzieje za sprawą Kaczyńskiego. To jest polityk, który ma skłonności samobójcze. Zawsze miał. Wielokrotnie popełniał samobójstwa w polityce i zmierza do kolejnego samobójstwa - podkreślił Sierakowski.  Głos w sprawie zabrała także Joanna Miziołek (""Wprost""). Jej zdaniem, Nowoczesna jako nowa partia okazała się bezuzyteczna. - Lider, jakim jest Ryszard Petru, bardzo mocno stracił na wizerunku, a tak naprawdę te wszystkie partie są oparte tylko na liderach - powiedziała. Przyznała też, że liderem PO pozostaje Donald Tusk, ktory ""ożywił elektorat Platformy"". - Elektorat Nowoczesnej spodziewał się partii, która będzie miała nowe pomysły, prezentowała specjalistów. Niestety do mediów wychodzi cały czas Ryszard Petru, który ciągle ma wpadki. (...) On się nie jawi jako specjalista - zaznaczyla Miziołek. Jak podkreśliła, Petru nie jest jeszcze wytrawnym politykiem. Dodała, że jest jej przykro, że jego wizerunek przykrywa posłanki Nowoczesnej. - One były zawsze bardzo merytoryczne - stwierdziła publicystka. Jej zdaniem Petru nie do końca zdaje sobię sprawę z tego, że sobie nie radzi."
http://opinie.wp.pl/lukasz-mezyk-po-ma-szczescie-sama-nie-zapracowala-na-poparcie-6108370800899713a,"Łukasz Mężyk: PO ma szczęście, sama nie zapracowała na poparcie - Najlepszą metodą działania Platformy jest to, by nie robiła nic specjalnego, bo PiS potyka się o własne nogi - powiedziała Kamila Baranowska (""Do Rzeczy""). Jej zdanie podziela Łukasz Mężyk (300polityka.pl). - Wirtualna Polska ośmieszyła wniosek PO o wotum nieufności wobec rządu - zwrócił uwagę publicysta, przypominając, że dokument jest kompilacją odpowiedzi, które politycy Platformy przesyłali naszej redakcji jako komentarz do podsumowania osiągnięć ministrów z PiS. Publicyści we wtorek w #dzieńdobryWP skomentowali informacje o możliwych zmianach w rządzie. - Nie wierzę w rekonstrukcję rządu w tym momencie, bo byłoby to na warunkach mediów, opozycji. To nie jest styl Jarosława Kaczyńskiego, że media i opozycja mu meblują ekipę, która rządzi w jego imieniu - powiedział Mężyk. Do jego słów odniosła się Baranowska. - Ja bym tego zupełnie nie wykluczała - stwierdziła. Jej zdaniem można spodziewać się zmian na stanowiskach ministrów, kiedy opadną emocje i wszystkie wota nieufności zgłaszane przez opozycję zostaną odrzucone. - Wtedy Jarosław Kaczyński na swoich warunkach, pod koniec kwietnia, coś takiego może zrobić - zaznaczyła Baranowska. Zwróciła też uwagę, że opozycja nie przedstawia propozycji programowych. - To jest największa słabość tej opozycji, że jest jednak wtórna w stosunku do tego, co robi rząd - dodała publicystka. Jak tłumaczyła, opozycja krytykuje rząd, wytyka mu błędy, ale sama nie potrafi wystąpić z ofertą programową. Jak podkreśliła Baranowska, jeśli na kwietniowym kongresie programowym PiS przedstawi ciekawe propozycje, to znowu wyprzedzi opozycję.  Zgodził się z nią Mężyk. - Uważam, że opozycja, Platforma, w ogóle nie zapracowała na wzrosty sondażowe, które dzisiaj obserwujemy. To nie wynika z ich pracy, talentu, tylko ze szczęścia - powiedział. Na to szczęście, jego zdaniem, składa się strzelenie sobie w kolano przez lidera Nowoczesnej Ryszarda Petru, problem z Mateuszem Kijowskim czy błędna polityka zagraniczna PiS.   - To wynika też z nagromadzenia emocji, które są antyrządowe - dodała Baranowska. Mężyk z kolei odniósł się do wniosku PO o konstruktywne wotum nieufności wobec rządu. - Przekopiowanie wypowiedzi polityków do wniosku, który jest drukiem sejmowym, to jest po prostu niepoważne - mówił. - Jeśli Platforma ma takie podejście, to miała dużo szczęścia - podkreślił. PO chce odwołać Beatę Szydło metodą ""kopiuj-wklej"". To tak stworzyli wniosek o dymisję rządu - Te wzrosty Platformy rzeczywiście są zaskakujące i PO nie zawdzięcza ich żadnym własnym dokonaniom. Okazuje się jednak skuteczna w tym długofalowym podejściu do polityki - zaznaczyła Baranowska. Jak przypomniała, lider PO Grzegorz Schetyna od początku mówił, że Petru jest trochę na chwilę i że weźmie go na pewne przeczekanie. - Ta strategia okazuje się skuteczna - oceniła publicystka.  - W tym sensie jest o wiele bardziej doświadczony i to doświadczenie go ratuje. Moim zdaniem wyrobił się jednak trochę politycznie, także na mównicy sejmowej, więc bym zupełnie krzyżyka na Platformie nie stawiała - podsumowała Baranowska. Sierakowski: opozycja rośnie nie dlatego, że wykonuje jakieś interesujące ruchy programowe albo organizacyjne, tylko dlatego, że PiS tak przeraża Polaków"
http://opinie.wp.pl/kazimierz-turalinski-komisja-sledcza-w-slepej-uliczce-6108346081949825a,"Kazimierz Turaliński: Komisja Śledcza w ślepej uliczce Przed odejściem z grona doradców Sejmowej Komisji Śledczej ds. Amber Gold przekazałem posłom zebrane informacje dotyczące małżeństwa P. oraz pośredników odpowiedzialnych za ich werbunek i bieżący nadzór, wskazałem też zalecane metody identyfikacji beneficjentów procederu. W tym czasie imponujący poziom osiągnęły już nieprawidłowości związane z działaniem samej Komisji, a osoby podające się za funkcjonariuszy Agencji Bezpieczeństwa Wewnętrznego prowadziły intensywne działania mające na celu ośmieszenie i storpedowanie sejmowego śledztwa. Wcześniej to właśnie „życzliwy” brak aktywności ABW pozwolił na nieskrępowane działanie piramidy finansowej, a nawet na uruchomienie przez przestępców linii lotniczych. Odpowiedzialni za zaniedbania nie tyle nie ponieśli żadnych konsekwencji służbowych, ale wręcz za rządów PiS-u awansowali do grona zaufanych nowego szefa Agencji – prof. Piotra Pogonowskiego. Dziś aferę Amber Gold „pomagają” wyjaśnić funkcjonariusze winni jej zaistnienia. Materiał dowodowy i poszlaki wskazują na bezpośredni związek wysoko postawionych oficerów i generała ABW z parasolem ochronnym rozpostartym nad złotymi lokatami. Zgodnie z pozyskanymi przeze mnie informacjami, afera mogła stanowić specyficzną kontynuację masowego przemytu złota zapoczątkowanego we wcześniejszej dekadzie. Wtedy to Polacy zalali Kaliningrad i Białoruś taką ilością kruszcu, że rosyjska FSB podejmowała w tej sprawie interwencję u polskich władz. Wskutek kontrabandy zachwiane zostały ceny na tamtejszym rynku metali szlachetnych. Według oficjalnych szacunków miała się do tego przyczynić niespełna tona złota, ale nie można wykluczyć, że rzeczywiste ilości były o wiele większe. Śledztwo dotyczące pierwszej afery zostało po długim czasie umorzone (w większości z powodu przedawnienia zarzutów), druga nieścigana rozwijała się latami, a dostrzegających przestępstwo szeregowych funkcjonariuszy trójmiejskiego ABW blokować miał brak zainteresowania tematem ze strony ich ówczesnego przełożonego, powołanego na stanowisko szefa gdańskiej delegatury pomimo zupełnego braku kompetencji do pełnienia takiej funkcji. Wcześniej dowodził on jedynie komendą policji w małym miasteczku. O nadzwyczajnym awansie do służb specjalnych w marcu 2008 r. przesądzić miało zaufanie dwóch wpływowych polityków Platformy Obywatelskiej – Kazimierza Plocke (sekretarza stanu Ministerstwa Rolnictwa i Rozwoju Wsi) oraz Sławomira Nowaka (ówczesnego szefa gabinetu politycznego premiera Donalda Tuska). Identyfikacja przestępczego procederu prowadzonego pod marką Amber Gold nie wymagała stosowania pogłębionych czynności operacyjno-rozpoznawczych, ani nawet dochodzeniowo-śledczych. W zupełności wystarczająca pozostawała do tego celu analiza informacji jawnych, tzw. biały wywiad, przeprowadzony przez specjalistę od przestępczości ekonomicznej. Pomimo tego małżeństwo P. działało przez kilka lat bezkarnie, a decyzja o zatrzymaniu podejrzanych zapadła dopiero w dniu, w którym zadeklarowali oni ujawnienie dziennikarzom szczegółów swojej działalności oraz dowodów na potwierdzenie ich wersji wydarzeń. Można to uznać za próbę uciszenia już niepotrzebnych „słupów”. Nie ulega bowiem wątpliwości, że byli oni jedynie figurantami, nakłanianymi do udziału w procederze od września 2008 r., tj. od chwili zarządzenia wykonania wobec Marcina P. dotąd zawieszonej kary pozbawienia wolności.  Niedługo po tym spłonął dom należący do jego rodziny, co mogło przesądzić o jego spolegliwości. W listopadzie przyszły więzień nieoczekiwanie podjął decyzję o zmianie nazwiska na kojarzone z majętnym trójmiejskim potentatem branży motoryzacyjnej (w tym celu ożenił się ze swoją partnerką, która przypadkiem nosiła właśnie to nazwisko) i zarejestrował nową spółkę. Z zakładu karnego, do którego trafił w lutym 2009 r., został szybko przeniesiony zastępczo do nadmorskiego ośrodka wypoczynkowego służby więziennej, a już w czerwcu wyszedł na wolność. Zaraz potem zmienił nazwę wspomnianego podmiotu gospodarczego na „Amber Gold” i fikcyjnie podniósł kapitał zakładowy tej spółki z minimalnej kwoty 5 tys. zł do 1 miliona zł (pieniędzy tych nigdy nie dopłacił), po czym rozpoczął realizację ambitnego biznesplanu obejmującego ogólnopolską kampanię sprzedażową. Działanie to nie pokrywało się z dotychczasowym modus operandi Marcina P., który wcześniej odpowiadał za aż kilkaset drobnych, prymitywnych wyłudzeń i fałszerstw dokumentów, przynoszących mu jednostkowo niekiedy jedynie kilkaset zł zysku, przy czym w ogóle nie ukrywał swojego sprawstwa. Nigdy nie myślał perspektywicznie, czego przykładem było np. przyjmowanie przelewów z wyłudzonymi na cudze personalia kredytami na rachunki bankowe zarejestrowane na własne nazwisko. Również wskazywany na cele oszustwa kredytowego adres korespondencyjny rzekomych kredytobiorców był w istocie adresem działalności gospodarczej Marcina P., do niego należały też wszelkie numery telefonów podawane bankom na cele kontaktów z fikcyjnymi klientami. Bezczelnie przejmował drobne kwoty i fałszował dokumenty nie bacząc przy tym na konsekwencje karne nieuniknionego przecież powiązania jego osoby z przestępstwem. Złapany zawsze przyznawał się do winy. Działanie takie charakteryzuje sprawców niemyślących strategicznie, ograniczonych do „tu i teraz”, a nie wyrafinowanych oszustów projektujących ogólnokrajowe imperia gospodarcze – multibranżowe holdingi.  Wbrew lansowanym przez niektóre media opiniom Marcin P. nie miał zdolności intelektualnej do takiej szybkiej zmiany skali i charakteru swojego działania. Niezrozumiała była też inwestycja setek milionów zł w branżę lotniczą, z którą Marcin P. nie miał nigdy nic wspólnego, a po zakupie linii lotniczych odwiedził je ledwie parę razy i to najdłużej na kilkadziesiąt minut. Dowodzi to jednoznacznie, że nie on odpowiadał za inicjatywę oszustwa i podejmowanie decyzji o wydatkowaniu gromadzonych środków, a był jedynie przymuszonym figurantem zorganizowanej struktury przestępczej, której celów i sposobów działania nie rozumiał. Podobnie stosunkowo niewielką rolę odegrał w sprawie trójmiejski gangster o pseudonimie Tygrys, który mógł najwyżej pomóc wytypować posłusznego „słupa” o odpowiedniej prezencji i manierach oraz pośredniczyć w części legalnych transakcji. Z uwagi na brak troski o własną przyszłość Marcin P. był do tej roli idealny. Tak też rozpoczął swoją karierę – już w liceum został wspólnikiem i dyrektorem spółki należącej do o 21 lat starszej od niego kobiety. Choć nastolatek nie miał żadnego doświadczenia zawodowego, wspólniczka miała bez wahania powierzyć mu całą działalność biznesową, na czym 400 jej klientów straciło 175 tys. zł. Oczywiście Marcin P., jak modelowy figurant, winę za straty wziął na siebie.  Z przepływów finansowych Amber Gold jednoznacznie wynika, że celem oszustwa było sfinansowanie istnienia linii lotniczych, których utrzymanie na wolnym rynku pozostawałoby niemożliwe. Gdyby było inaczej, Marcin P. po prostu uciekłby z Europy po zgarnięciu kilkudziesięciu lub kilkuset milionów zł, a nie marnotrawił wszystkie zyski na deficytowe, w dodatku w ogóle go nieinteresujące, przedsięwzięcie. Tymczasem kluczem do tajemnicy OLT Express wydaje się nagrana przez „gang kelnerów” rozmowa szefa MSW i zarazem ministra koordynatora służb specjalnych, Bartłomieja Sienkiewicza, z szefem NBP Markiem Belką. Wynika z niej, że lotnisko w Łodzi „wisieć” miało na należących do Amber Gold liniach lotniczych OLT, poruszano też temat egzystencji portu lotniczego w Modlinie i zlikwidowanego w 2014 r. lotniska w Gdyni. Stenogram sporządzony przez Biuro Badań Kryminalistycznych obejmuje słowa ministra dotyczące tanich linii lotniczych: „dlatego my ich dotujemy pod stołem, żeby w ogóle był jakiś ruch lotniczy, no”.  Wynika stąd, że lotnicza infrastruktura była z jakiegoś powodu finansowana odgórnie za pośrednictwem podmiotów transferowych takich jak OLT Express. Skarb Państwa nie dysponuje środkami na takie cele, a samo dotowanie byłoby sprzeczne z prawem unijnym. Posłużyć ku temu mogą jedynie nieupubliczniające wydatków budżety operacyjne służb mundurowych i specjalnych, które jednak nie są dostatecznie bogate do ponoszenia tak ogromnych kosztów. Cel takich działań byłby przy obecnym stanie ujawnionych informacji niezrozumiały, tak jak swego czasu enigmatyczny był FOZZ czy również powiązane ze światem polityki i służb specjalnych nierentowne linie lotnicze Polnippon (podejrzewane o transport broni), lecz trudno nie traktować poważnie słów Sienkiewicza, który prócz ówcześnie pełnionych funkcji rządowych ma w swoim życiorysie 12-letnią służbę oficera UOP-u a następnie członkostwo w radzie Centralnego Ośrodka Szkolenia Agencji Bezpieczeństwa Wewnętrznego. Widocznie wiemy dużo mniej od niego i wszystko wskazuje na to, że prawdy o Amber Gold i o prawdziwym celu utworzenia linii lotniczych OLT Express nie poznamy nigdy. Latem 2016 r. otrzymałem ofertę współpracy od Sejmowej Komisji Śledczej. Miałem na jej rzecz opiniować sprawę Amber Gold przez pryzmat mojej wiedzy o praktyce funkcjonowania współczesnej polskiej przestępczości ekonomicznej, przez co stałem się celem specyficznych ataków, w pewnym momencie wypełniających już znamiona przestępstw. Nieudane poszukiwanie materiałów mogących skompromitować moją osobę zaczęło się we wrześniu, o czym informacje dotarły do mnie z kilku niezależnych źródeł. Wiedziałem, że są planowane szkalujące mnie publikacje prasowe i kto odpowiada za ich przygotowanie. Następnie osoby podające się za funkcjonariuszy ABW zaczęły wywierać presję na ludzi z mojego otoczenia, w tym na moich kontrahentów. Mogę ich wizyty nazwać zastraszaniem (częściowo udanym – kilku moich klientów w obliczu nachodzenia przez służby wycofało się ze współpracy), gdyż nie miały one nic wspólnego ze standardowym wywiadem, którego procedury są mi znane. Zachowuje się w jego trakcie dyskrecję i ustala stan faktyczny, a nie go kreuje i żąda określonej treści „zeznań”.  Posługujący się legitymacjami ABW wprost komunikowali, że oczekują współpracy w postaci negatywnych opinii na mój temat, przy czym wcale nie ukrywali, że nie ma dla nich znaczenia, jaka jest prawda. Choć poinformowałem o tym członków Komisji, nie wyjaśniono przyczyn tych działań, ale uznano je za nieodpowiednie. W tym samym czasie Agencja odmówiła Pawłowi Grabowskiemu z klubu Kukiz’15 wydania poświadczenia bezpieczeństwa, wskutek czego musiał natychmiast zrezygnować z funkcji. Podstawą tego był absurdalny zarzut możliwego zainteresowania posłem przez obcy wywiad. Sęk w tym, że absolutnie każdy istotny polityk (a parlamentarzyści bez wątpienia są ważni) znajduje się w kręgu zainteresowania obcych służb wywiadowczych, trudno też czynić zarzut komukolwiek za to, że ktoś się nim bez jego woli i wiedzy, a do tego tylko hipotetycznie, interesuje. Atmosfera w Sejmie wyraźnie wskazywała na to, że Agencja chce za wszelką cenę w pełni kontrolować to, co dzieje się w Komisji. W październiku nieoczekiwanie otrzymałem propozycję kontraktu od liderów zorganizowanej grupy przestępczej działającej na Pomorzu, co można uznać za formę łapówki. Oferowano mi ogromne honoraria za organizację na ich rzecz sieci spółek kapitałowych. Jak usłyszałem, moje usługi polecać miał nieznany mi oficer jednej ze służb. W toku weryfikacji sprawy uzyskałem informację, że osoby te znajdują się już w kręgu zainteresowania organów ścigania. Zarzuty postawiono im w styczniu, choć jak się wtedy dowiedziałem, ich zatrzymanie miało być możliwe kilka miesięcy wcześniej, gdyż od dawna rzekomo pozwalał na to zgromadzony, jednoznaczny materiał dowodowy. Dlaczego zatem wtedy do aresztowania nie doszło? Czy oczekiwano na moment, w którym przyjmę propozycję kontraktu i stąd „polecenie” mojej osoby już „wycelowanym” gangsterom? To by ośmieszyło Komisję Śledczą oraz Prawo i Sprawiedliwość – ekspert ds. przestępczości gospodarczej mający pomóc wyjaśnić oszustwa Amber Gold pracujący dla tzw. mafii… Pechowo dla organizatorów prowokacji postąpiłem tak jak zawsze w takich przypadkach, czyli wyciszyłem kontakt, a dodatkowo niezwłocznie poinformowałem o tym zdarzeniu posłów, którymi jednak przekazane przeze mnie informacje niespecjalnie wstrząsnęły. Z uwagi na ciężar gatunkowy sprawy umiarkowane zainteresowanie było dla mnie sporym zaskoczeniem, ale kolejne dni upewniły mnie, że jest to zupełną normą. Ogólnie, nie należy przejmować się niczym… Wielką beztroską wykazała się przewodnicząca Komisji – Małgorzata Wassermann. Zupełnie zignorowała moją skargę dot. posła, który ujawniał osobom postronnym prawem chronione informacje na mój temat, w tym moje dane teleadresowe, co zważywszy na okoliczności badanej sprawy narażało bezpośrednio mnie i moją rodzinę na niebezpieczeństwo. Osoba ta powinna zostać pozbawiona dostępu do informacji niejawnych, a tym samym utracić możliwość zasiadania w Komisji. Nadmienić należy, że pozostawaliśmy co do zasady zgodni, że na wolności pozostaje zdecydowana większość osób zamieszanych w tę aferę, a są w tym gronie chociażby członkowie trójmiejskiego półświatka przestępczego, bagatelizowanie więc kwestii bezpieczeństwa było mocno nie na miejscu.  Ten kolejny dowód braku zrozumienia przez członków Komisji powagi sytuacji przeważył o mojej decyzji o natychmiastowej rezygnacji z funkcji eksperta Biura Analiz Sejmowych skierowanego do Sejmowej Komisji Śledczej ds. Amber Gold. Powodem niepodejmowania interwencji w sprawie przecieku było, jak zrozumiałem, dobre tło medialne dla Pani Przewodniczącej, której utarczki słowne z rzeczonym posłem często trafiały na czołówki opiniotwórczych dzienników telewizyjnych… Później w rozmowach z dziennikarzami Małgorzata Wassermann twierdziła, że w sumie widziała mnie tylko jeden raz (nieprawda), więc nie wie, kim jestem i jakie miałem kompetencje, by doradzać Komisji. Nie świadczy to o niej zbyt dobrze, skoro wcześniej głosowała za tym, aby z pieniędzy podatników wypłacić mi prawie ćwierć miliona zł wynagrodzenia za świadczenie jej stałych usług doradczych… Komisja wydawała się funkcjonować w oderwaniu od pozapolitycznej rzeczywistości i trudno nie nazwać pewnej rzeczy po imieniu: niektóre osoby zaproszone do udziału w wyjaśnieniu afery wystawiła na „odstrzał”. Przejawiała zainteresowanie jedynie przesłuchiwaniem świadków, bagatelizowała powagę sytuacji i nie wykazała żadnej lojalności względem poproszonych o pomoc osób. W normalnym kraju informacje o próbie potencjalnego przekupienia i wikłania w przestępstwo specjalisty dopuszczonego do newralgicznych prac parlamentu musiałyby skutkować dogłębnym wyjaśnianiem sprawy. Nic takiego nie miało jednak miejsca.  Lista świadków komisji śledczej ds. Amber Gold: Wiadomość o karygodnych, wręcz przestępczych działaniach funkcjonariuszy ABW również nie spotkała się z żadnymi realnymi konsekwencjami. W późniejszym czasie, już po złożeniu rezygnacji z udziału w pracach Komisji, otrzymałem od Zastępcy Pełnomocnika ds. ochrony informacji niejawnych w Kancelarii Sejmu oficjalną pisemną wiadomość, że Agencja nie podejmowała żadnych działań związanych z moją osobą… Nadal jednak nikt nie uznał za podejrzaną sytuacji, w której osoby podszywające się pod funkcjonariuszy tej formacji lub też funkcjonariusze poza „godzinami pracy” wywierali naciski na otoczenie eksperta Sejmowej Komisji Śledczej. Kilka lat temu minister Zbigniew Ziobro zniszczył Leszka Millera za podobny brak dociekliwości w sprawie działalności Lwa Rywina. Powołany przez premier Beatę Szydło nowy szef ABW – Piotr Pogonowski – miał wprowadzić daleko idące zmiany w kadrach, filozofii i jakości działania tej służby, lecz pomimo oczekiwań pułkownicy B., L. i S., biorący przed laty udział w wyjaśnianiu afery Amber Gold, stali się jego zaufanymi współpracownikami. W instytucji newralgicznej dla bezpieczeństwa państwa nie zmieniło się nic, chyba że za zmianę uznać faktyczne awanse starej kadry, niezdolnej dawniej do odporu zorganizowanej przestępczości ekonomicznej. Powodem tej stagnacji jest, identycznie jak miało to miejsce w przypadku gdańskiej delegatury ABW, zupełny brak kwalifikacji Pogonowskiego do objęcia tak ważnej funkcji. Nigdy nie był on w żaden sposób związany z ABW i nigdy nie pełnił służby w tego typu formacji, nie zna też realiów gier operacyjnych. Jeśli więc faktyczną kontrolę nad merytorycznymi aspektami działalności tej służby specjalnej zachowały poprzednie kadry odpowiadające za ignorowanie skandalu z Amber Gold, to nietrudno połączyć tę sytuację z nadzwyczajnymi wydarzeniami w tle Komisji Śledczej. W tym stanie faktycznym łatwo przewidzieć przyszłe wydarzenia. Doniesienia prasowe o niszczeniu akt sprawy Amber Gold obciążających oficerów ABW uznać należy za w pełni wiarygodne, co jednocześnie zupełnie pozbawia wiarygodności dokumentację przekazaną prokuraturze, sądom i Sejmowej Komisji Śledczej. Została ona najpewniej uzupełniona innymi dokumentami zrzucającymi odpowiedzialność na osoby celowo uwikłane w proceder, np. na Donalda Tuska. Były premier ponosi w tym przypadku oczywiście odpowiedzialność polityczną (czyli prestiżową, a nie karną) za nieodpowiedni dobór kadr kierowniczych urzędów dopuszczających do prowadzenia tak agresywnej działalności parabankowej, ale na tym jego udział w sprawie się kończy.  Próba uwikłania jego syna – Michała Tuska – w sprawę wiązała się najpewniej z rozgrywkami o władzę w samej Platformie Obywatelskiej. Nie jest tajemnicą, że usunięte później przez ówczesnego premiera szefostwo ABW było zdecydowanie bliższe liderowi wewnątrzpartyjnej opozycji – Grzegorzowi Schetynie, a samo nagłośnienie afery jest wiązane z wpływami również skonfliktowanego wtedy z Donaldem Tuskiem szefa PSL-u – chwilę później również wykluczonego z rządu wicepremiera Waldemara Pawlaka. Rzeczywistych organizatorów i beneficjentów Amber Gold szukać należy więc zupełnie gdzie indziej. Małgorzata Wassermann naiwnie opierając się na niewiarygodnych aktach sprawy i pomówieniach kieruje prace Komisji Śledczej w tę ślepą uliczkę, z której drogi powrotnej już nie będzie. Ośmieszenie głównego politycznego konkurenta Prawa i Sprawiedliwości nie powiedzie się (nieudolnością wręcz wzmocni wizerunek Donalda Tuska), a powrót do rzetelnego i drobiazgowego śledztwa stanie się niemożliwy. W ferworze politycznej walki zabraknie miejsca na racjonalną, a nie emocjonalną ocenę materiału dowodowego i odsianie ziarna od plew w toku przesłuchań świadków. Zyskają na tym osoby stojące za aferą, a stracą wszystkie ofiary oszustów. Była to prosta gra kontrwywiadowcza, która jednak przerosła posłów oddelegowanych do wyjaśnienia sprawy. Niewykonalne okazało się też zadanie oczyszczenia służby specjalnej newralgicznej dla bezpieczeństwa Rzeczypospolitej Polskiej. W ABW nadal ogon macha psem, a nie na odwrót. Niestety zmiana władzy nie przyniosła rozliczenia wielu dawnych afer. Nadal mało kogo obchodzą fakty i rzetelne śledztwa gospodarcze, a liczą się głównie igrzyska dla wyborców. Kazimierz Turaliński - polski dziennikarz śledczy, politolog, ekonomista, specjalista ds. windykacji i bezpieczeństwa gospodarczego. Autor książek o przestępczości zorganizowanej i służbach specjalnych. W 2016 roku pełnił funkcję eksperta Biura Analiz Sejmowych skierowanego do obsługi Sejmowej Komisji Śledczej ds. Amber Gold. Odpowiadał m.in. za analizę kryminalną tej sprawy.  Poglądy autorów felietonów, komentarzy i artykułów publicystycznych publikowanych na łamach WP Opinii nie są tożsame z poglądami Wirtualnej Polski. Serwis Opinie opiera się na oryginalnych treściach publicystycznych pisanych przez autorów zewnętrznych oraz dziennikarzy WP i nie należy traktować ich jako wyrazu linii programowej całej Wirtualnej Polski."
http://opinie.wp.pl/ks-jacek-stryczek-bezrobotni-nie-beda-zbawieni-6109495897642625a,"Ks. Jacek Stryczek: Bezrobotni nie będą zbawieni Najpierw wyręczała nas komuna. Potem pojawił się efekt dorobkiewicza. Zachwyt i skoncentrowanie się na sobie, duże samochody, duże domy, wysokie ogrodzenia. Bardzo spadło zaufanie społeczne w naszym kraju. Nawet rodziny głęboko się podzieliły. Ludzie nie zaakceptowali faktu, że jednemu powodzi się lepiej, a innemu gorzej. Ufamy tylko sobie albo najbliższej rodzinie - mówi ks. Jacek Stryczek w rozmowie z Joanną Mikos.  Joanna Mikos: Mam mówić ""proszę księdza"" czy ""panie prezesie""? Ks. Jacek Stryczek: Jestem księdzem. Jestem człowiekiem. Tytulatura nie ma tu znaczenia. Słyszałam jednak, jak pracownicy fundacji mówią do księdza ""panie prezesie""… ""Prezesie"", a nie ""panie prezesie"". Generalnie skracam bardzo szybko dystans miedzy ludźmi. Nie lubię barier, które niesie ze sobą np. strój duchowny. Z wielu współpracownikami  jestem na ""ty"". Część jednak potrzebuje mieć szacunek do ""prezesa"". Zwróciłam też uwagę na brak krzyża w gabinecie księdza w fundacji. Czemu miałby tu wisieć krzyż? Świadomie zrezygnowaliśmy tu z religijnych symboli. Po naszych czynach widać, że jesteśmy wierzący. Nie musimy się emblematować.  Dlatego w pracy nie nosi ksiądz sutanny czy koloratki? Dzisiaj akurat jestem po treningu. Stąd mój sportowy strój. Jakim treningu? Biorę lekcje boksu. Przygotowuję się do walki z Albertem Sosnowskim. Spotkamy się na ringu w maju, podczas  charytatywnej gali bokserskiej „Białych kołnierzyków”. Dochody z imprezy będą przekazane na rozwój „Szlachetnej Paczki”. Sosnowski to zdaje się bokser wagi ciężkiej. Ksiądz to raczej waga lekka… Zawsze chciałam się nauczyć bić. Jak byłem młodym chłopakiem trenowałem judo. Nauczyłem się tego - jak prawie wszystkiego - z książki. A zawodowo byłem siatkarzem. Teraz nadarzyła się okazja powrotu do sportów walki. To ciekawe doświadczenie. Coś mi tu nie pasuje - religia i przemoc? Nie. To jest religia i sport. Jestem typem sportowca. Promuję sport, bo nie wierzę, że ktoś, kto nie trzyma własnego ciała w dyscyplinie, prowadzi jakieś życie duchowe. Dlaczego?  Bo jesteśmy duchem, ale w ciele. Asceza rozumiana jako samoograniczanie się w jedzeniu i piciu, jako wysiłek fizyczny - pomaga w życiu duchowym. Człowiek, który nie trenuje, nie ma mięśni -  podświadomie czuje się słaby. Na ma odwagi podejmować decyzji, a moja praca polega głównie na podejmowaniu decyzji. I to odważnych. Dzięki nim ""Wiosna"" z małej organizacji  charytatywnej stała się jedną z największych w Polsce. Stąd wziął się pomysł Ekstremalnej Drogi Krzyżowej (EDK), imprezy sportowej i duchowej zarazem? Nie tylko. Ekstremalna Droga Krzyżowa jest odpowiedzią na kryzys męskości w naszym kraju. Uważam, że to duży problem. W Polsce na 100 woluntariuszy, 90 osób to woluntariuszki. Rodzaj męski przechodzi w rodzaj żeński. Co takiego robią faceci, gdy kobiety stają się wolontariuszkami?  Co robią? Trzy rzeczy: grają w gry, piją piwo i oglądają mecze. Ale męskie... Facetom się generalnie nie chce. Mają tendencję do dogadzania sobie. W dużej mierze to wina nadopiekuńczego wychowania. W swoim duszpasterstwie na początku miałem wiele silnych i aktywnych kobiet i niewielu facetów, w dodatku słabych. To mnie strasznie wkurzało. EDK było sposobem na ich wzmocnienie i zaangażowanie. Tam trzeba się mierzyć z ciemnem, zimnem, fizycznością, ale to zaskoczyło. W zeszłym roku w EDK  wzięło udział 26 tys. osób. W tym roku szacujemy, że będzie ich 60 tysięcy. Ci, którzy przeszli EDK, opowiadają innym o swojej przemianie. I to jest niezwykłe. Nie ma takiej drugiej imprezy na świecie. Brak ""męskości"" u mężczyzn to wina ""ideologii"" gender? Nie będę komentował spraw związanych z gender, ale z mojego doświadczenia wynika, że religia typu uniseks nie działa. Jednym z naszych ""odkryć"" związanych z EDK oraz z projektem ""Męska strona rzeczywistości"" było to, że najszybszy rozwój następuje w wyniku pogłębiania tożsamości płciowej. Bo jednak jesteśmy różni. Dlatego w moim duszpasterstwie faceci zaczęli pracować nad swą męskością, a kobiety nad kobiecością  Efekty są super. Wszyscy są szczęśliwsi. Budują z tego powodu lepsze związki. Tylko kobieta i mężczyzna mogą stworzyć szczęśliwe małżeństwo? Nie uważa ksiądz, że postęp w sferze obyczajowej jest warunkiem modernizacji społeczeństwa ""w ogóle""? Nie uważam, że jest to postęp. Nie jestem komentatorem tej sfery rzeczywistości. Mogę tylko powiedzieć, że mój świat jest taki, że akceptuję to, że ludzie są różni, że żyjemy w państwie demokratycznym, w którym każdy buduje sobie  własne scenariusze życiowe. Nie mam w rękach prawa. Nie mam potrzeby piętnowania  ludzi. Zresztą nauka Kościoła nie mówi, że jakiś jeden rodzaj seksu jest zły, np. seks pomiędzy mężczyznami. Dystans Kościoła do nadużyć w sferze seksualnej dotyczy wszystkich ludzi. Z jakiego powodu? W dzisiejszych czasach seks zbyt często imituje miłość. A związki, które są oparte na szukaniu przyjemności, a nie budowaniu relacji są, w mojej opinii, szkodliwe. Spotykam wiele ofiar takich związków. Dziś najbardziej popularną przysięgą małżeńską jest: ""Ślubuję być z Tobą tak długo, jak będzie mi dobrze"". Wiem coś o tym, bo prowadzę również nauki przedmałżeńskie.   Winą za to należy obarczyć więc naszą konsumpcyjną kulturę, która pozwala wymienić partnera życiowego, gdy się znudzi? Marketing stał się naturalnym środowiskiem człowieka. Jako klienci jesteśmy obsługiwani, a jako konsumenci  jesteśmy  nastawieni na zaspokajanie własnych potrzeb. To wchodzi tak głęboko w strukturę myślenia niektórych, że zaczynają traktować cały świat z perspektywy bycia konsumentem czy klientem. Z relacją z drugim człowiekiem włącznie. Takie nastawienie nas gubi. Dlaczego? Bo mamy duszę. Dusza, która nie jest karmiona obumiera, a wraz z nią cały człowiek. 1/3 mieszkańców USA bierze środki antydepresyjnie nie dlatego, że ma czegoś za mało, tylko dlatego, że nie dba o swoje wnętrze. My z natury potrzebujemy być w dobrej relacji ze swoją duszą, która pyta, jaki jest sens mojego życia? Jeżeli ktoś jest skupiony tylko na konsumpcji - nieważne, rzeczy czy wrażeń - wcześniej czy później będzie miał problemy. Nowy trend, który proponuję m.in.  poprzez udział w EDK  jest odbiciem w kierunku wartości, duchowego rozwoju.  Dziś jednak to ciało jest na topie, a nie duch. Nie do końca. Ja działam w ""trendach"". Nie tylko polskich, ale i światowych. Często  odkrywam je wcześniej niż inni. Uważa się ksiądz za trendsetera? W zasadzie tak. Jako pierwszy powiedziałem, że kocham ludzi bogatych. Jako  pierwszy głośno zwróciłem też uwagę, że nie każda pomoc jest dobra. Czy 500plus to dobra pomoc? Nie ma na to jednoznacznej odpowiedzi.  Akcja ""Szlachetna paczka"" mocno odkryła to, że wielodzietność jest często źródłem biedy w naszym kraju. Większość naszych podopiecznych w 2015 roku - 16 tys. na 21 tys. rodzin - to rodziny wielodzietne lub z chorym dzieckiem. Program 500plus niewątpliwie poprawił poziom ich życia, który był znacznie poniżej standardu. Dzieci stać na wycieczkę szkolną, a nawet wakacje. To dobrze.  Jednak w wyniku 500plus wiele kobiet zrezygnowało z pracy… Też nie wiem, czy to dobrze. Coś takiego jak 500plus jest potężnym impulsem i wiadomo, że program będzie miał wiele różnych skutków. Po co to oceniać i upraszczać? Lepiej to poznać. Szczerze mówiąc, wolałbym, by decyzje typu 500plus czy becikowe były przez polityków głęboko analizowane, a nie tylko podejmowane. Ja zarządzając 800 lokalizacjami oraz 12 tys. woluntariuszami, nie mogę sobie pozwolić na błędy w zarządzaniu, bo organizacja padnie. Muszę wziąć pod uwagę milion czynników. W życiu politycznym można natomiast  podjąć jakąś decyzje i potem powiedzieć ""no trudno"". Czy podpisuje się ksiądz pod biblijnym cytatem: ""to nie pracuje - ten niech i nie je"" Oczywiście. To jeden z powodów, dla których cały czas manifestuję, że nie pomagam osobom roszczeniowym. Ewangelia mówi: ""poznacie po owocach"", czyli jak ktoś pracuje, to mu wychodzi. Ma te owoce. A jak ktoś nie pracuje i ja go wyposażam, to on tych dobrych owoców nie ma. Będzie więc potępiony. Ewangelia daje jasną wskazówkę, że każdy musi podejmować wyzwania. Robić tak, by miał dobre owoce. Dlatego, kiedy spotykam biednych ludzi, którzy mówią mi, że nie mogą pracować, to ja ich konfrontuję z opinią, że mogą. Czasem ktoś ma ""owoce"", bo oszukuje np. na VAT. Świat nigdy nie był idealny. Jezus mówił: ""Posyłam was między wilki"". Znaczy to, że nie możemy być naiwniakami, którzy myślą, że wszyscy są dobrzy. Co do oszustw na VAT, to w chrześcijaństwie nie ma czegoś takiego, że cel uświęca środki. Zarabianie przez oszukiwanie jest oczywiście czymś złym. I odwrotnie. Jeśli ktoś prowadzi firmę, to jego ""owocem"" jest nie tylko zysk, ale rozwój ludzi, jakość współpracy z kontrahentami, otoczenie biznesu. Obecny układ polityczny podzielił ludzi na tych, którym się udało i tych specjalnej troski. Czy to jest dobre? Nie. W naszym kraju racjonalizacja wydatków socjalnych, w krótkim czasie mogłaby zmienić życie społeczne. Jedyny system pomocowy na świecie, który jest w pełni sensowny, dotyczy niepełnosprawnych. Bo usuwa się im bariery, a nie wyręcza. W wielu innych przypadkach daje się ludziom pomoc materialną, nie aktywizując ich. Moje stowarzyszenie pomogło w życiu setkom tysięcy ludzi. Wyprowadzaliśmy ich z biedy, ale nigdy przez współczucie. Tylko przez zmotywowanie do podejmowania wyzwań. Współczucie jest dobre na chwilę, ale potem trzeba coś ze sobą zrobić.  Jezus jednak współczuł biednym i  rozdawał chleb. Chleb był tylko znakiem mesjańskim, a nie sposobem na życie społeczne. Jezus rozdawał  chleb, żeby powiedzieć: ""Ja jestem chlebem z nieba"". Jak chcieli za to go obwołać królem, odparł, że nie będzie ""światowym piekarzem"", że nie przyszedł po to, by robić chleb dla tych, którzy go nie mają. Jezus działał przede wszystkim na zasadzie motywacji. Jak uzdrawiał żebraka czy niewidomego, to po to, by ten pracował. Dlatego też w naszej pracy charytatywnej uczymy ludzi, że warto przekroczyć swoją strefę komfortu. Warto ryzykować, podejmować wyzwanie, by móc się rozwijać. Tak jak Jezus, który jedno życie oddał, by drugie zyskać. To dość twarde podejście. Uważam, że praca jest podstawowym sposobem funkcjonowania człowieka. To praca nas kształtuje. Mówił o tym Jan Paweł II oraz obecny papież Franciszek. Dlatego też powinniśmy stworzyć warunki, w których ludzie pracują, podejmują wyzwania i przez to rozwijają się. Dobrobyt jest na drugim planie. Od lat przyglądam się,jak rozdaje się pomoc unijną przy kościołach. Owszem, przychodzą biedni, ale podjeżdżają też ludzie samochodami i biorą to, co im się nie należy. Zarejestrowani są jako bezrobotni, ale mają ukryte dochody. Przepisy nie są wystarczająco ""czułe"", by to wychwycić. Za demoralizację tych ludzi my jako społeczeństwo też  jesteśmy odpowiedzialni. Mówi ksiądz bardziej w duchu protestanckim niż katolickim. Nie umiem się utożsamić z tym stwierdzeniem. Katolickie kraje jak Francja, Włochy, Hiszpania, niemiecka Bawaria są bogate, choć katolickie. Jestem katolikiem i w Ewangelii znalazłem  inspirację do pracy i do zarabiania. Nie czyńmy naszej ""katomarksistowskiej"" ideologii globalną ideologią Kościoła. Pracowałem w różnych miejscach na świecie i stwierdzam, że jest to nasza mentalność. A co jeśli ktoś nie może pracować, bo np. jest samotnym rodzicem z małym dzieckiem? Istnieje coś takiego jak odpowiedzialność za siebie w czasie. Jeśli kobieta lub mężczyzna  jest samotnym rodzicem, to pojawia się to pytanie, co zrobili wcześniej, by mieć swobodę finansową. Jeśli zaś zmarnowali jakąś część życia, to trzeba się zastanowić, jak na tym etapie się przeorganizować, zbudować nowe kompetencje, kwalifikacje, które pozwolą się nam utrzymać. Emeryci też powinni pracować? To co innego. Pracowali przez całe życie, a nagle nastąpiła zmiana, która zdewaluowała cały system. Ci ludzie nie mieli czasu, by na nią zareagować, dostosować się do nowych warunków. To okrutne. Gdybyśmy zweryfikowali nasze wydatki na cele społeczne, to można by było wydać je tam, gdzie są  bardziej potrzebne. Trzeba też pamiętać, że nie cały obowiązek w kwestii ludzi starszych spoczywa na państwie. Często po kolędzie odwiedzam emerytów, którzy ledwo wiążą koniec z końcem. Nie stać ich nawet na leki. Tymczasem  ich dzieci pracują na przykład w Anglii. Dlaczego więc  nie wyślą tych stu funtów miesięcznie? To by znacznie poprawiło ich standard życia. Wygłosiłem nawet kazanie, że słowa: ""Czcij ojca swego i matkę swoją"" oznaczają też: ""Zapytaj ojca i matkę, czy mają się za co utrzymać"". A może lepszym sposobem na biedę byłby sprawiedliwszy poddział zysków w społeczeństwie? Ksiądzu natomiast nie przeszkadza, że prezes banku zarabia 36 tys. zł dziennie. Nie przeszkadza mi, ponieważ wypleniłem w sobie ""katomarksizm"" i myślenie: ""jeśli ty masz więcej, to mnie jest gorzej"". 
Nie mam już w sobie tej polskiej zazdrości. Natomiast pytanie, czy świat jest sprawiedliwie urządzony, jest chyba nie do mnie. Wielkim odkryciem dwudziestego wieku była klasa średnia. Badania wykazały, że im liczniejsza klasa średnia, tym życie społeczne jest tańsze, a ogrodzenia niższe. To się wszystkim opłaca. Działania ""Szlachetnej Paczki"" sprzyjają rozwojowi klasy średniej. Nie ograniczamy się do pomocy materialnej. Podstawą naszego działania jest motywowanie ludzi do samodzielności, podejmowania wyzwań, zarabiania. Co dokładnie rozumie ksiądz przez ""katomarksizm""? To zbiór negatywnych kodów kulturowych obecnych w naszym społeczeństwie typu, że zarabianie jest podejrzane, że posiadanie jest podejrzane, że nie wolno się chwalić sukcesami. Ileś tam tych kodów mamy wdrukowanych w głowach. Według mnie są one główną przyczyną tego, że nie zarabiamy więcej. Zwalczanie takich postaw jest moim sposobem na  biedę w naszym kraju. Ja wypleniłem je w sobie do cna. Kocham ludzi bogatych, choć w Polsce wielu z nich jest dorobkiewiczami, którzy nie czują potrzeby dzielenia się z innymi czy pomagania. Skąd ksiądz wie, że wielu Polaków ma syndrom dorobkiewicza? Z moich doświadczeń wynika, że do wejścia Polski do Unii Europejskiej, zaangażowanie polskiego biznesu w pomoc charytatywną praktycznie nie istniało lub było znikome. Zachodnie centrale niemal zmuszały polskie oddziały do działań związanych ze społeczną odpowiedzialnością biznesu (CSR). W rezultacie ich pomoc była zakłamana. Po 2005 roku wielu młodych Polaków wyjechało za granicę. Wracając do pracy w Polsce, przywieźli ze sobą trochę zachodniej mentalności. Podejście polskich przedsiębiorstw do pomagania zmienia się. Choć jak przejrzałem ostatnio listę firm, z którymi współpracuję, na top biznesowym poziomie, to okazuje się, że są to albo firmy zagraniczne, albo prowadzone przez Polaków, który mieszkali za granicą.  Dlaczego nie umiemy pomagać? Najpierw wyręczała nas komuna. Potem pojawił się efekt dorobkiewicza. Zachwyt i skoncentrowanie się na sobie, duże samochody, duże domy, wysokie ogrodzenia. Bardzo spadło zaufanie społeczne w naszym kraju. Nawet rodziny głęboko się podzieliły. Ludzie nie zaakceptowali faktu, że jednemu powodzi się lepiej, a innemu gorzej. Ufamy tylko sobie albo najbliższej rodzinie. Takie plemienne podejście. Wierzy ksiądz, że to się da zmienić? Na szczęście teraz wszyscy na świecie oglądamy te same mecze, słuchamy tej samej muzyki. Coraz więcej ludzi w Polsce mieszka tu, ale głowę ma ""gdzie indziej"". Ja jestem taką osobą. Wielu moich znajomych tak ma. Ja lubię, kiedy ktoś wygrywa. Jeśli ktoś ma problemy to pomagam. Nie jestem od powstań, ale od pracy organicznej. Zdaję sobie jednak sprawę, że większość ludzi w tym kraju, choć jesteśmy z tych samych korzeni, tkwi w tym co było kiedyś. Jakoś się podzieliliśmy. Czy mniejszość może się stać większością? Czy będziemy bardziej otwarci na współpracę, dzielenie się z innymi, pomaganie? To się okaże. Rozmawiała: Joanna Mikos dla WP Opinie Ks. Jacek Stryczek - duszpasterz akademicki oraz ludzi biznesu. Pomysłodawca i współzałożyciel jednej z największych organizacji charytatywnych w Polsce, stowarzyszenie ""Wiosna"". Twórca projektu ""Szlachetna Paczka"". Pomysłodawca Ekstremalnej Drogi Krzyżowej. Laureat nagrody Polskiej Rady Biznesu im. Jana Wejcherta za działalność społeczną."
http://opinie.wp.pl/marcin-makowski-polskie-elity-nie-pomagaly-zydom-historii-nie-da-sie-opowiadac-bez-kontekstu-6109111559554689a,"Marcin Makowski: Polskie elity nie pomagały Żydom? Historii nie da się opowiadać bez kontekstu ""Polskie elity nie pomagały Żydom a Polacy byli nieczuli na ich cierpienie i masowo oraz dobrowolnie polowali na ich życie"". Takie tezy wygłasza prof. Jan Grabowski, który twierdzi, że jedynie ""odkrywa karty mniej udokumentowanej części polskiej historii"". Szkoda, że robi to bez opisu kontekstu epoki, w sposób publicystyczny i wybitnie wybiórczy. Niestety podobne tematy zawsze znajdą poklask na Zachodzie i w części mediów. Tych samych, które przekonane o winie Polaków dziwią się, że większość nazwisk załogi KL Auschwitz jest niemiecka.  „Nie, polskie elity nie ratowały Żydów” - pisze na łamach izraelskiego portalu „Haaretz” prof. Jan Grabowski. Jest to jego polemika z dr. Grzegorzem Berendtem z IPN-u, krytykującym monografię „Judenjagd. Polowanie na Żydów 1942-1945”, w której Grabowski przekonuje, że polscy cywile i mundurowi dobrowolnie i masowo przykładali ręce do Zagłady. Dlaczego wspominam o jednej z wielu debat historycznych, które toczą się obecnie na odcinku Holokaustu w społecznym kontekście II wojny światowej? Sądzę, że warto pochylić się nad argumentacją prof. Grabowskiego, która spotkała się z zainteresowaniem środowisk lewicowo-liberalnych w Polsce, a on sam zaczął występować jako autorytet od „trudnych relacji polsko-żydowskich” w licznych mediach.  Otóż pracujący na co dzień w kanadzie historyk jest jednym z tych badaczy - obok Tomasza Grossa - który pisząc po angielsku i prezentując „bolesną prawdę”, skupia się w swojej pracy na dowodzeniu tezy o morderczych instynktach znacznej części Polaków, który w skali przekraczającej setki tysięcy ofiar, mordowali i polowali na żydowskich sąsiadów. Oczywiście przy biernej postawie reszty obywateli oraz elit. Jak argumentuje Grabowski, w swoich pracach „nie skupia się na cierpieniu Polaków (czyli zjawisku dobrze udokumentowanym), ale na „dużo gorzej zbadanych zbrodniach Polaków przeciwko ich bezsilnym współobywatelom”. Jego zdaniem „rzadkie publiczne deklaracje wsparcia ze strony polskiego rządu na uchodźstwie spotykały się z nieskrywaną wrogością polskiego ruchu oporu i miejscowej ludności” a na poparcie swojej tezy przytacza opinię Jana Karskiego, który w słynnych raportach faktycznie zaznaczał, że negatywny stosunek Niemców do Żydów jest czymś, co może stanowić „jedyny pomost pomiędzy okupantem a większością społeczeństwa polskiego”. Jak przekonuje Grabowski, choć polski rząd na uchodźstwie zwracał uwagę na niemieckie zbrodnie i apelował do świata o działanie: „z punktu widzenia umierających Żydów rzadkie wyrazy wsparcia z Londynu nie miały żadnej wagi; liczyła się postawa przywódców miejscowego ruchu oporu, jak również wysokich funkcjonariuszy polskiego Kościoła katolickiego. Obie te strony dotkliwie zawiodły Żydów”.  Niemałą popularność - również w mediach społecznościowych - zdobyła jednak teza historyka, który zakwestionował powszechność zjawiska tzw. „pomocnej dłoni” i polskiego wsparcia dla prześladowanych Żydów. Jego zdaniem kara śmierci za ich ukrywanie - jedyna w całej okupowanej Europie - nie tłumaczy polskiej ostrożności. „Wprowadzenie przez Niemców kary śmierci za szereg innych przestępstw i naruszeń niemieckiego porządku nie odniosło podobnego skutku. Dlaczego tak wielu ludzi było skłonnych ryzykować życie, łamiąc różne inne przepisy niemieckie, ale Żydzi z takim trudem znajdowali schronienie? Przecież nie brakowało ludzi trzymających niezarejestrowany żywy inwentarz, słuchających radia, opowiadających ‚polityczne’ dowcipy czy czytających prasę podziemną – nie mówiąc już po prostu o działalności w ruchu oporu. Każde z tych wykroczeń niosło ze sobą namacalne zagrożenie wyrokiem śmierci” - uważa Grabowski, motywując podobny stan rzeczy brakiem społecznego przyzwolenia dla ukrywania Żydów w Polsce. Swoje tezy wygłasza otwarcie właściwie we wszystkich zagranicznych mediach, które chętnie pochylają się nad kontrowersyjnym tematem, który hiszpański dziennik „El Pais” podsumował pytaniem: „czy można być jednocześnie katem i ofiarą?”. W rozmowie z iberyjskim medium Grabowski nie ma wątpliwości, że można, a nawet że byliśmy - po prostu - katami. „Polacy mieli bardzo mało współczucia dla masowo mordowanych Żydów” – przekonuje.  Ilekroć spotykam się z takim postawieniem tematu, jaki proponuje Jan Grabowski, nie mogę nie odnieść wrażenia, że towarzyszy mu rodzaj modnego samobiczowania moralnego za cudze grzechy. Zazwyczaj towarzyszy mu przekonanie o konieczności „prostowania historii”, której część o zbrodniach na Żydach Polacy rzekomo wypierają, zasłaniając się własną martyrologią. Jednocześnie Grabowski zwalnia się z obowiązku przedstawiania wydarzeń w pełnym kontekście dziejów tłumacząc, że są one dobrze udokumentowane. Niestety problem polega na tym, że nie są, a za dowód niech posłuży choćby cytat z tego samego tekstu w „El Pais”, który odnosząc się do niedawnej publikacji nazwisk strażników KL Auschwitz przez krakowski IPN, zauważał, że: „dla wielu obserwatorów publikacja listy strażników Auschwitz jest kontrowersyjna, ponieważ przytłaczająca większość pojawiających się na niej nazwisk to Niemcy”. W sytuacji, w której ponad 70 lat po odbiciu Auschwitz nadal musimy tłumaczyć, że nie był to polski obóz i nawet przejęcie go przez komunistów nie czyni go polskim, lobbowanie tezy o polskiej bierności i współudziale w Shoah zakrawa na uprawianie publicystyki za pomocą historii.  Taka jest właśnie koronna teza profesora, próbującego zrównać słuchanie nielegalnej stacji radiowej czy trzymanie na wsi świni, z ukrywaniem całych rodzin żydowskich. Skoro kara śmierci obowiązuje za wszystkie te czynności, dlaczego Polacy wzdrygali się od pomocy sąsiadom? Nie wiem nawet jak poważny historyk może z pełna świadomością zestawiać uruchomienie radioodbiornika i chęć zapewnienia sobie wyżywienia, z trudnościami logistycznymi wiążącymi się z ukrywaniem przez lata często kilku, kilkunastu osób. Mimo tego i tak tysiące Polaków zdobywało się na ten heroiczny czyn i było wśród nich wielu intelektualistów czy przedstawicieli elit, jak choćby pisarka Zofia Kossak-Szczucka. „Świat patrzy na tę zbrodnię, straszliwszą niż wszystko, co widziały dzieje, i – milczy"" – pisała w apelu do społeczeństw Zachodu, podczas zagłady Żydów z warszawskiego getta w sierpniu 1942 roku. „Rzeź milionów bezbronnych ludzi dokonywa się wśród powszechnego złowrogiego milczenia... Tego milczenia dłużej tolerować nie można... Kto milczy w obliczu mordu – staje się wspólnikiem mordercy. Kto nie potępia – przyzwala”. Sama uratowała setki osób i co istotne, to nie bierność Polaków, ale właśnie Aliantów była ówcześnie prawdziwym skandalem, o którym mówiło się na salonach. Poza tym w tezach Grabowskiego nie ma mowy o zestawieniu skali polskich zbrodni wobec Żydów i porównania ich z sytuacją izraelitów np. w okupowanej Francji, Belgii, na Ukrainie, w Rosji. Nie można opisywać wydarzeń i ferować tak mocnych tez bez ujęcia ich w kontekście przeszłości, a nie teraźniejszości. Nie chodzi bowiem o to, aby usprawiedliwiać zbrodnie albo odwracać od nich głowę, ale by zrozumieć w jakich warunkach żyli ówcześni Polacy, co działo się na tle reszty Europy i jak w takim porównaniu wypadami. Jako norma, jej przekroczenie, a może jeszcze inaczej? Czy niechęć do Żydów była cechą wybitnie polską, a może sam fakt, że było ich w naszym kraju przed wojną najwięcej, zdaje się podważać takie złożenie? Czy z sympatią do nich podchodziły inne narody? Z czego wywodził się podobny stan rzeczy? Na to pytanie Grabowski już nie odpowiada. Kiedy myślę o tym, jaka przepaść dzieliła np. okupację francuską od polskiej, o ile trudniej było w Polsce na dokonanie jakiegokolwiek aktu heroizmu, na który i tak ogrom ludzi się zdobywało, przychodzi mi na myśl fragment wspomnień Erwina Bartmana, jednego z żołnierzy elitarnej 1. Dywizji Pancernej SS. Tak opisuje on pobyt we Francji, gdzie aby skrócić drogę do sztabu na chwilę pożyczył czyjś rower. „Po wykonaniu zadania w sztabie batalionu powróciłem jak najszybciej pod gospodę, zastanawiając się czy właściciel zdążył już zgłosić kradzież roweru. W takim wypadku nie mogłem wykluczyć z spotkania z żandarmerią wojskową. Szczęśliwie dla mnie, chwilowa nieobecność roweru nie została niezauważona. (…) Czując pragnienie po przeżytych emocjach, postanowiłem wstąpić do gospody na jedno piwo. Przy barze napotkałem jednego z naszych flamandzkich przyjaciół od kieliszka. Postawiłem mu kolejkę i opowiedziałem moją historię z rowerem. - Acha, to chyba mówisz o moim rowerze - zachichotał. Poklepał mnie po ramieniu. - Niepotrzebnie się martwiłeś, w moim obecnym stanie raczej nie dałbym radu ujechać nawet kawałka drogi”. Czy ktoś może sobie nawet wyobrazić podobną sytuację w Polsce? Ciekawe czy prof. Grabowski zdobyłby się również na podobną odwagę poruszania ""niewygodnych tematów"" i napisał artykuły w stylu: ""Nie, amerykańskie elity które wiedziały o Holokauście bo opowiedział im o nim Jan Karski nie ratowały Żydów. Ale później po wojnie wybudowały pomnik Karskiego na ławeczce, a to prawie tak samo, jakby pomogły"", albo ""Nie, francuskie elity nie ratowały Żydów. Zamiast tego założyły kolaboracyjne państwo i wysyłały swoich obywateli do obozów koncentracyjnych w wagonach sypialnych, podczas gry burdele Paryża przeżywały drugą belle epoque"", albo ""Nie, belgijskie, holenderskie, norweskie, węgierskie, estońskie, duńskie, włoskie, etc. elity nie ratowały Żydów. Zamiast tego wstępowały do Waffen-SS podczas gdy Polska nigdy nie wystawiła kolaboracyjnej jednostki zbrojnej”, czy też „Nie, żydowskie elity finansowe w USA wiedząc o Holokauście zachowały bierność, a często w jego realizacji pomagali inni Żydzi, dający upust swojej brutalności jako obozowi Kapo”. Bardzo chciałbym przeczytać podobne prace spod pióra pracującego na Zachodzie historyka. Wydaje mi się, że jeżeli jakieś wątki II wojny światowej stanowią po dziś dzień jej białe plamy, to właśnie przejawy hipokryzji tych, którzy dzisiaj starają się zrobić z Polaków „naród ofiar i katów”. Pomiędzy tymi dwoma postawami nigdy w polskim społeczeństwie nie było równowagi. Ofiar i bohaterów mieliśmy  miliony. Katów tysiące i stanowili oni margines, a nie reprezentatywną część społeczeństwa. Tej równowagi z tezach prof. Grabowskiego nie widzę. Marcin Makowski - dziennikarz i publicysta tygodnika ""Do Rzeczy"" oraz Wirtualnej Polski. Współpracuje z Radiem Kraków. Z wykształcenia historyk i filozof. Studiował na Uniwersytecie Jagiellońskim, Uniwersytecie Szczecińskim oraz Polskiej Akademii Nauk. Laureat nagrody Stowarzyszenia Dziennikarzy Polskich im. Adolfa Bocheńskiego. Twitter: @makowski_m"
http://opinie.wp.pl/piotr-sokolowski-wojna-o-gimnazja-czy-o-dusze-uczniow-6107459208697473a,"Piotr Sokołowski: Wojna o gimnazja czy o dusze uczniów? Neutralność światopoglądowa państwa i jego instytucji, czyli również szkoły to podstawa nowoczesnego państwa demokratycznego, idea ta wynika z umysłowego postępu ludzkości. PiS chce nas cofnąć do wcześniejszego stadium rozwoju, gdy rządzący uważali, że mają monopol na określanie, który światopogląd jest słuszny, a który nie. PiS chce tę neutralność w wypadku szkoły naruszyć - to kolejny filar demokracji, po wymiarze sprawiedliwości, na który dokonuje się zamachu. Oczywiście nie jest tak, że do tej pory szkoła była zupełnie neutralna światopoglądowo, ale w tym wypadku nie można na sprawę patrzeć zero-jedynkowo. Była neutralna dużo bardziej, niż będzie, jeżeli PiS spełni swoje zamiary. Jesteśmy w trakcie reformy edukacji, przez niektórych zwaną deformą. Wraz z likwidacją gimnazjów pojawia się pomysł, aby wzmocnić rolę socjalizacyjną szkoły, tak by ta nie ograniczała się jedynie do wpajania wiedzy z danych przedmiotów, ale też określonego systemu wartości, zwanego przez PiS „patriotycznym”. Piątkowy strajk to również walka o to, żeby naszym uczniom nie prano mózgów, przeciw ich indoktrynacji.  Idąc logiką protestujących, można by te zapędy do zmian nazwać raczej deformatorskimi, bo mają one na celu cofnąć szkolnictwo o co najmniej kilkadziesiąt lat, o ile nie do XIX w. Jest jednak druga strona medalu, którą zwolennikom opozycji, szczególnie spod sztandarów KOD, trudno dostrzec. Niestety pustka ideowa z czasów rządów PO zbiera swoje żniwo. Ludzie zaczynają łaknąć, żeby ich życie opierało się na czymś więcej niż zapewnieniu sobie pożywienia i wygodnego mieszkania. Tę pustkę niczym narkotyk dla spragnionego miłości wypełnia PiS. Sprawy ideowe  czy światopoglądowe mają ogromny wpływ na obecną rzeczywistość, nie można udawać, że nie są ważne, bo i tak będą obecne, z tym że w wynaturzonej formie, szczególnie u ludzi młodych, czego objawem są koszulki z nacjonalistycznymi motywami i ogromne poparcie dla ultraprawicy. Nawiasem mówiąc, odzież „patriotyczną” ciężko nie określić jako zwyczajnie nacjonalistyczną, czego dowodem bezsprzecznie jest to, że nigdy nie zawiera elementów walki z faszyzmem, zawsze z komunizmem.  Za czasów wcześniejszych rządów, szkoła również nie była do końca neutralna w sprawach światopoglądowych. Wszak neoliberalny system wartości, polegający na tym, że przedsiębiorczość jest najwyższą cnotą, jaką może mieć człowiek, a pieniądze są tej cnotliwości objawem, był bezsprzecznie obecny. W moim przypadku skończyło się to na podstawówce. Być może wówczas zachłyśnięcie kiczowato-cynicznymi latami  90., w których prym wiedli nowobogaccy, minęło. Ja te lata wspominam jako czasy totalnego bezguścia i to w szerszym znaczeniu - nie tylko ubioru czy architektury, ale takim bardziej Herbertowskim. Tak, to była zdecydowanie dekada ludzi bez smaku, którzy w dodatku stwierdzili, że chcą być tego smaku czy gustu arbitrami.  Piszę o tym dlatego, że teraz mamy efekty w postaci tabunów młodych ludzi, którzy chcąc tę ideową pustkę wypełnić, łapią się jedynej widocznej dla nich opcji, czyli mocno nacjonalizującego „patriotyzmu”. Można ich w pewnym sensie zrozumieć, zawsze to lepsze niż złoty Rolex jako cel życia. Cały ten „system wartości” z, jak to ujął Wojciech Orliński, paździerzowych lat 90. był przedstawiany jako nowoczesność, jednak nowe to było chyba tylko dla Polaków, a postępem, czyli zmianą na lepsze, mógłby to nazwać tylko głupiec.  Nie znaczy to oczywiście, że zgadzam się z PiS-em. Po prostu zafascynowanie nacjonalizmem u młodzieży ma swoją przyczynę. Teraz łatwiej będzie młodzież przekonać, że nacjonaliści to więksi bohaterowie niż AK (która była armią oficjalną), bo walczyli z komunizmem, a nie nazizmem. Lewica i liberałowie zdecydowanie nie odrobili w tym względzie lekcji, chociaż w tym pierwszym przypadku można chociaż powiedzieć, że się starali. Tylko czekać aż zmiany w nauczaniu dotkną studiów wyższych. Z tej okazji warto sobie zadać pytanie, jak i czy w ogóle szkoła czy uczelnia ma wychowywać? To pytanie jest konieczne i nie ma nic wspólnego z pustym teoretyzowaniem, bo dotyczy praktycznej przyszłości naszych dzieci. Nauczanie jest oparte na jakimś światopoglądzie, nawet jeżeli tego nie widzimy. Praktycznie zawsze wpaja, często w ukryty sposób, jakiś system wartości. Często tego nie zauważamy, bo wpajane myślenie wydaje nam się oczywiste. Ale kiedyś też oczywistym było, że nauczyciel ma prawo bić ucznia - teraz już nikt tak nie myśli. Poprzedni rząd chciał wszystkich wychować na przedsiębiorców, obecny na ślepopoddańczych janczarów. Czy nie czas, aby zapytać, jak wychować uczniów na wolnych, samodzielnie myślących obywateli?  Pomijam tu oczywiście kwestie związane z dyscyplinami naukowymi, czy przedmiotami, takimi jak chemia czy historia, chociaż w tym drugim przypadku również ciężko uciec od jakiegoś powiązania z systemem wartości. Chodzi mi tu o szeroko pojęte kształtowanie dorosłego obywatela, jak chcą jedni, albo łamanie kręgosłupów uczniów czy studentów i wtłaczanie im do głów jedynie słusznego systemu wartości, jak nazywają to drudzy. Oczywiście to łamanie kręgosłupów wcale nie musi się odbywać poprzez stosowanie kar typu klęczenie na grochu, czy bicie linijką po rękach. Ten sam efekt można osiągnąć dużo bardziej subtelnymi metodami, bardziej psychologicznymi, tak że mogłoby się wydawać, iż uczeń czy student z własnej woli przyjmuje pewne poglądy. Jednak niezależnie od metod jest to tresura umysłów, bo stawia ucznia czy studenta w sytuacji bez wyjścia, jeżeli ma on być rozliczany nie za wiedzę, lecz wyznawany światopogląd, czy system wartości.  Nie jestem zatem przeciwny każdemu wpajaniu wartości przez szkołę. Nie jestem też za tym, aby ograniczyła się jedynie do nauki tego, co jest w programie nauczania. Podstawowymi wartościami jakie szkoła czy uczelnia powinna wpajać, są szanowanie granic drugiego człowieka oraz jego wolności. Zwie to się fachowo tolerancją albo po prostu szacunkiem dla drugiego człowieka. To wartość uniwersalna, niezależna od kultury.  Wszystko to oczywiście może prowadzić do paradoksów, wszak niejeden zamordyzm powstał na wcześniej wspomnianych wartościach. No bo jak uczniowi coś wpoić, nie naruszając jego granic i pozwalając mu samodzielnie myśleć? Skąd pewność, że samodzielnie dojdzie do wniosków, do których chcemy, żeby doszedł? Otóż nie ma takiej pewności i nie o to w tym wszystkim chodzi. Nie jest celem, by samodzielnie przyznał rację nauczycielom, bo jeżeli to przyznanie im racji jest jego jedynym wyjściem, ciężko tu mówić o jakiejkolwiek samodzielności. Dlatego strzeżmy się też przed zamordyzmem liberalnym, który jest chyba jeszcze gorszy, bo odbierając wolność, wmawia, że tę wolność daje. Przecież nie ma jednego słusznego schematu życia. Tak się składa, że różni ludzie różne rzeczy uważają za uniwersalne wartości i to jest niezaprzeczalny fakt. Szkoła czy uczelnia nie powinna tylko edukować w zakresie przedmiotów czy dyscyplin naukowych. Nie powinna też narzucać, np. za pomocą wychowania patriotycznego, jedynie słusznej wizji świata. Nauczyciel ma prowokować do samodzielnego myślenia, a nie myślenie tłamsić. Ma uczyć samodzielnego szukania prawdy w oparciu o autorytety, które jednak nie powinny w tym poszukiwaniu go wyręczać. Bo skąd wiadomo, że starsze pokolenia są najmądrzejsze? Dlaczego młode pokolenie ma myśleć jak starsi? A może to właśnie młodzi mają rację, jak to nieraz w historii bywało? Przecież cały postęp polega na niezgadzaniu się z uznanymi autorytetami. Gdyby nie pozwalać młodym wychodzić poza schematy i kazać myśleć, tak jak my myślimy, nie zeszlibyśmy z drzew, a już na pewno nie wzbilibyśmy się w powietrze. To samo tyczy się postępu umysłowego ludzkości, który jest moim zdaniem dużo ważniejszy. Piotr Sokołowski dla WP Opinie Piotr Sokołowski - absolwent socjologii na Uniwersytecie Wrocławskim, publicysta (publikował m.in. w ""Rzeczpospolitej"", ""Dzienniku Gazecie Prawnej"", ""Przeglądzie"")."
http://opinie.wp.pl/filantropka-czy-lowczyni-majatkow-tajemnice-najbogatszej-polki-na-swiecie-6107123848030337a,"Filantropka czy łowczyni majątków? Tajemnice najbogatszej Polki na świecie ""Jeśli wrócę, to tylko rolls-roycem"" - powiedziała przyjaciołom jesienią 1967 roku i wyjechała z Polski. Kilka lat później, gdy przyjechała w odwiedziny do ojczyzny, była już żoną starszego o ponad czterdzieści lat potentata branży kosmetycznej. I milionerką. Kochająca męża wielka kolekcjonerka i filantropka czy przebiegła łowczyni majątków? Dobrodziejka, która chciała uratować upadającą Stocznię Gdańską, czy kapryśna bogaczka z ciągłymi napadami furii? Jej historia to spełnienie typowego american dream. Kim naprawdę była Barbara Piasecka Johnson? Dlaczego do dziś budzi skrajne emocje? Barbara urodziła się w 1937 roku w Staniewiczach jako najmłodsze dziecko niezamożnych rolników - Wojciecha i Pelagii Piaseckich. Po drugiej wojnie światowej rodzina Piaseckich osiedliła się na Ziemiach Odzyskanych, w małej miejscowości Zacharzyce pod Wrocławiem. Basia po skończonej szkole średniej postanowiła, że nadal będzie się uczyć. Ukończyła historię sztuki na Uniwersytecie Wrocławskim. Była bardzo ambitna, dlatego - jako miłośniczka sztuki - postanowiła wyjechać do Rzymu i tam kontynuować naukę. Stamtąd - bez znajomości języka angielskiego i ze 100 dolarami w kieszeni - los ją rzucił do Stanów Zjednoczonych. Tam została zatrudniona przez drugą żonę S.J. Johnsona (syna Roberta Wooda Johnsona I, założyciela przedsiębiorstwa Johnson & Johnson) jako kucharka i pokojówka.  Ewa Winnicka opisuje ten czas w swojej książce ""Milonerka"" tak: ''Wolne dni Barbara spędza w domu Wyszyńskich. Pomaga zmywać i sprzątać. Jest pogodna, choć ma dylematy. - Czy historyk sztuki powinien gotować owsiankę amerykańskiemu bogaczowi? - pyta czasem. Wtedy Wyszyńska tłumaczy:
- Historyk sztuki bez znajomości angielskiego nie przyda się Ameryce. Doświadczają tego polscy profesorowie, kładąc dachy w murzyńskich dzielnicach, i księgowe podczas sprzątania żydowskich domów. Weźmy żonę profesora Zofię Kowerdan. Dopiero z angielskim można zawalczyć o właściwe stanowisko albo z walizką dolarów wrócić do swojej ojczyzny. Basia nie chce wracać do kraju. Opowiada o zwyczajach w Oldwick. Na przykład Sewarda Johnsona spotyka dopiero po dwóch tygodniach.
- Mam nadzieję, że będzie pani tu szczęśliwa - mówi pan Johnson i wychodzi z domu"". Na zdjęciu: Barbara Piasecka i Seward Johnson, lata 70. Kucharka z Barbary była, niestety, marna. Jej umiejętności kulinarne nie zaspokajały nawet umartwiających się dietetycznie Johnsonów. Barbara ciągle coś przypalała albo nie dogotowywała. Do akcji w końcu wkroczyła Zofia Kowerdan i postanowiła zrobić z Basi pokojówkę.
""Teraz Basia ma okazję widywać pana domu znacznie częściej, ale nie ma jeszcze mowy o przełomie w relacjach. Barbara zwraca uwagę na purytańskie obyczaje, których pilnuje pani domu. Na przykład pewnego wieczora do kuchni wkracza gość państwa, Keith Wold, mąż Elaine, córki pana domu z pierwszego małżeństwa. Wizyta Woldów, jak również pozostałych z sześciorga dzieci Sewarda, jest rzadkością. Keith zagaduje pokojówkę, pyta o pracę w dalekiej Polsce, prosi o herbatę. Esther wchodzi do kuchni i jest świadkiem tej sceny. Bardzo się denerwuje, krzyczy na Keitha, że wymaga posług po godzinach. Odsyła Barbarę do sypialni i prosi, by się zamknęła od wewnątrz.
Tymczasem Barbara nie widzi nic złego w niewinnych zaczepkach. Raczej napięcie pani domu uważa za niezdrowe"" - opisuje zajście Winnicka. Po roku zrezygnowała z pracy pokojówki. J. Seward Johnson zaproponował jej stanowisko kuratora swej nowej kolekcji dzieł sztuki. Nawiązali romans i wkrótce, mimo że dzieliła ich ogromna różnica wieku - ona miała 34 lata, on - 76! - pobrali się. Basia po latach mówiła, że ich spotkanie było wynikiem przeznaczenia. ""Wierzę, że to było mi przeznaczone. Czy tylko przypadkiem przyjechałam tutaj ze zniewolonego kraju? Mogłam też dostać inną pracę, w innym miejscu. Chciano dać mi pracę w bibliotece, ale płacili zbyt mało i do tego nie znałam dobrze angielskiego. Toteż powiedziałam sobie: »Znacznie lepiej pracować tam, gdzie będę mogła zaoszczędzić jakieś pieniądze«. Gdybym wzięła inną pracę, musiałabym płacić za pokój i wydawać pieniądze na jedzenie. Musiałabym pracować cztery albo pięć lat, aby cokolwiek zaoszczędzić. A tak mogłam odkładać wszystko, co zarabiałam. Musiałam zrobić coś ze swoim życiem, a przy takim rodzaju pracy mogłam zaoszczędzić i pójść do szkoły. Nie zdawałam sobie sprawy, że oni są aż tak bogaci. Więc to było moim przeznaczeniem"" - czytamy w książce ""Milionerka"". Seward zbudował dla Basi pałac w Princeton - neoklasycystyczną willę - nazywany ""Jasną Polaną"" na cześć Lwa Tołstoja. Budowa posiadłości kosztowała 30 mln dolarów (był to jeden z najdroższych wybudowanych w tamtym czasie domów w Stanach Zjednoczonych). Para olbrzymie pieniądze inwestowała w dzieła sztuki. Mieli w swojej kolekcji takich artystów, jak Chełmoński, Witkacy, Stanisławski, Michałowski, Monet, Gauguin, van Gogh i wielu innych. Małżeństwo to trwało 12 lat, aż do śmierci męża w roku 1983 roku. Trzy lata po śmierci Sewarda jego dzieci wytoczyły Barbarze proces w sprawie majątku, który odziedziczyła po mężu. Nie mogły przeboleć, że ojciec prawie wszystko zapisał Barbarze. Proces zelektryzował Amerykę. Media stanęły po stronie oskarżających, przedstawiając Polkę w negatywnym świetle. Basia została zaatakowana przez prasę. Nazywano ją ""zachłanną pokojówką"" i poddawano w wątpliwość poczytalność jej męża przed śmiercią. Basia miała po swojej stronie służbę. Po burzliwej walce dochodzi do ugody. Barbara dostaje 350 milionów dolarów, a dzieciom przypadło 12 proc. z rodzinnej fortuny. Piasecka pomogła bardzo wielu osobom i instytucjom. W 1974 roku zostaje zarejestrowana The Barbara Piasecka Johnson Foundation. Pomagała artystom i naukowcom, finansowała inicjatywy związane ze sztuką, medycyną, nauką czy międzynarodowymi przedsięwzięciami humanitarnymi.  W 1992 roku fundacja The Barbara Piasecka Johnson Foundation założyła działającą w Polsce i noszącą polską nazwę Fundację Barbary Piaseckiej Johnson. Wśród beneficjentów są m.in. Krystian Zimerman, aktorka Małgorzata Zajączkowska, Zofia Romaszewska, Solidarność, a w końcu nawet Lech Wałęsa. ""Jest 1 czerwca 1989 roku, słoneczny czwartek. Za trzy dni mają się odbyć pierwsze częściowo wolne wybory. Trwa intensywna kampania wyborcza, wychodząca z podziemia opozycja musi stawić czoło kontrolującej telewizję i prasę władzy partyjnej. Pierwsza niepartyjna ""Gazeta Wyborcza"" ukazuje się dopiero od trzech tygodni. Mobilizacja przypomina atmosferę Sierpnia ʼ80. Jest nadzieja: ludzie użyczają samochodów, powielacze wypluwają tysiące ulotek, które roznoszą wolontariusze. Służby bezpieczeństwa obserwują poruszenie i składają kierownictwu PZPR sprawozdania i oceny sytuacji. Opozycja boi się prowokacji. Jeszcze nie ma pewności, czy wybory nie skończą się rozlewem krwi. Józef Grabski: - Najpierw poszliśmy na mszę. Kościół Świętej Brygidy pękał w szwach. Stoczniowcy z rodzinami, najważniejsi działacze gdańskiej Solidarności i oczywiście przewodniczący. Na zdjęciu: Artykuł o polsko-amerykańskiej milionerce Barbarze Piaseckiej-Johnson we wloskim tygodniku ""Il Venerdi"", 06.10.1989. Bogdan Lis, jeden z działaczy Komitetu Obywatelskiego, widzi, że kobieta towarzysząca prałatowi daje na tacę sto tysięcy złotych. Ludzie wstrzymują oddech. Potem wszyscy idą w procesji. Barbara jako gość specjalny. Alojzy Szablewski, inżynier, szef stoczniowej Solidarności, który wciąż jest wzruszony wysokością ofiary, mówi szeptem: ""Jak pani taka bogata, to może kupi pani naszą stocznię?"". To zdanie przypisywane jest również Lechowi Wałęsie. Według innej teorii inspiracją dla Barbary jest audiencja u papieża Jana Pawła II w Watykanie. W każdym razie Stocznia Gdańska, kolebka Solidarności, symbol oporu i przemian, bardzo potrzebuje cudu. W 1988 roku rząd Rakowskiego postawił ją w stan likwidacji. Robotników czekają zwolnienia, produkcję zaczynają przejmować nomenklaturowe spółki. Podczas procesji nie zostaje doprecyzowane, czy chodzi o sto milionów złotych czy dolarów, więc po południu kilkunastoosobowa grupa działaczy idzie na plebanię, żeby domówić szczegóły. (…) Lech Wałęsa jest szczęśliwy: ""Nie będę spał w nocy. Jestem uratowany, uratowany! Spotykałem się z królami, królowymi, mężami stanu, ale nigdy z kimś tak wspaniałym jak pani Basia"". ""Mam nadzieję, że cała Polska będzie szczęśliwa"" - komentuje skromnie Barbara - pisze Winnicka.  Piasecka miała kupić stocznię za 100 milionów dolarów. Niestety, do transakcji jednak nie doszło. Negocjacje zakończyły się awanturą. A Wałęsa przestrzegał, że jeżeli Barbara pojawi się w stoczni, to każe ją ""wywieźć na taczkach"".  Kiedy Basia zaczęła chorować, zamieszkała w eleganckiej rezydencji w Sobótce pod Wrocławiem. Zmarła 1 kwietnia 2013 roku. Zostawiła po sobie majątek w postaci 3,6 mld dolarów.  Książka ""Milionerka"" Ewy Winnickiej ukazała się właśnie nakładem wydawnicrtwa Znak."
http://opinie.wp.pl/joanna-mikos-kto-do-psychuszki-czyli-powrot-politycznej-psychiatrii-6106997372905601a,"Joanna Mikos: Kto do psychuszki, czyli powrót politycznej psychiatrii? Z wypowiedzi wpływowych polityków i publicystów wynika, że nagle po 2015 roku namnożyło się nam wariatów. „Czy psychiatrzy mogą milczeć?” - pytał Jacek Żakowski w felietonie dla WP Opinie, dotyczącym poczynań Antoniego Macierewicza w MON. Osobiście uważam, że lepiej byłoby zapytać: „Czy psychiatrzy mogą milczeć wobec nagminnego nadużywania przez polityków i publicystów inwektyw insynuujących chorobę psychiczną?” Były szef MON, Tomasz Siemoniak, chce wykręcać 112 i wzywać karetkę do obecnego szefa MON, Antoniego Macierewicza, z powodu sugestii tego ostatniego, że ten pierwszy, wraz z Donaldem Tuskiem, „pracuje dla Kremla”. Były opozycjonista, senator i poseł na Sejm - Andrzej Celiński – mówi w radiu, że Macierewicz „jest szaleńcem albo agentem”. Znany profesor psychiatrii w wywiadzie dla prawicowego tygodnika „diagnozuje” u zwolenników KOD objawy  „obłędu udzielonego”.  Sugeruje, że zwolennicy KOD-u zarażają siebie nawzajem paranoją braku demokracji w kraju. Podobno ma wielu pacjentów z takimi problemami.   Teoretycznie inwektywy te mają szkodzić politycznym przeciwnikom. W praktyce, szkodzą całemu społeczeństwu.  Pośrednio dają bowiem przyzwolenie na publiczną stygmatyzację osób zmagających się z chorobami psychicznymi, cierpiących na depresję, niepełnosprawnych umysłowo, dzieci z zespołem Downa, autyzmem itp. Czy politycy zdają sobie sprawę, że swymi niefrasobliwymi wypowiedziami, niweczą wieloletnią pracę różnych organizacji, które przez lata wykonały kawał dobrej roboty na rzecz walki ze szkodliwymi stereotypami dotyczącymi zaburzeń psychicznych? Koszty takiego postępowania mogą być ogromne. Znani aktorzy i prezenterzy m.in.: Ewa Błaszczyk, Bożena Dykiel, Krystyna Czubówna, Teresa Lipowska, Maciej Orłoś, Wiktor Zborowski, Jarosław Gugała  - biorą udział w kampanii społecznej „Twarze depresji. Nie oceniam. Akceptuję”. Ma ona na celu  zachęcenie ludzi do przełamania wstydu oraz podjęcia leczenia w przypadku depresji. Cierpi na nią podobno już co dziesiąty Polak. Politycy zaś wydają się torpedować  te i podobne akcje oddolne. Jakże przecież potrzebne w społeczeństwie, w którym choroba psychiczna równa się izolacji. Używając określeń „wariat” czy „szaleniec” wobec  przeciwników, politycy chcą nie tylko ich zdeprecjonować,  ośmieszyć, ale i wykluczyć z gry. A jak wiadomo przykład idzie z góry. Kiedyś ludzie polityki mieli większe hamulce. W latach 90. można było usłyszeć w kuluarach, że ten czy ów działacz leczy się psychiatrycznie. Nikt jednak z języka psychiatrii nie czynił politycznego oręża. Nawet „ekscentryczne” zachowania posła Gabriela Janowskiego w 2000 roku potraktowano w sumie z delikatnością. Telewizje co prawda nadały relacje, pokazując jak poseł skakał na korytarzach sejmowych, głośno licząc do dziesięciu oraz całując po rękach napotkanych ludzi. Brutalnych komentarzy jednak nie było. Podobnie jak dwa lata później, gdy Janowski zostawił na mównicy sejmowej woreczek, informując, że jest w nim wąglik, lista zdrajców ojczyzny oraz rózgi dla prezydenta i premiera.   Może 17 lat temu lepiej pamiętaliśmy pojęcie „radzieckiej psychiatrii”, która przez długie lata była stosowana przez komunistów do zwalczania politycznej opozycji? Ludzi sprzeciwiających się władzy umieszczano na wiele lat w „psychuszkach”, czyli szpitalach-więzieniach. Kierowano do nich  „chorych” na podstawie fałszywych opinii Instytutu Psychiatrii Sądowej, w praktyce podporządkowanemu KGB. Najczęstszą diagnozą była tzw. schizofrenia pełzająca. Do tego stopnia bezobjawowa, że jedynym jej symptomem była krytyka władz i ustroju. Dysydentów kurowano środkami otępiającymi, wstrząsami elektrycznymi, zastrzykami z siarki, które powodowały 40-stopniową gorączkę, silne bóle mięśni oraz skutki uboczne w rodzaju marskości wątroby. Leczono też insuliną, wprowadzając „pacjentów” w śpiączkę w wyniku niedocukrzenia. Gdy po insulinie nie odzyskiwali  przytomności, zwalniano ich do domu jako wyleczonych. W jednej z takich psychuszek  -  w latach 1939- 1941 - siedział m.in. brat Józefa Piłsudskiego - Jan. Został, na szczęście, wypuszczony na wolność  po podpisaniu układu Majski-Sikorski. Dlatego też słysząc, że w pewnych przypadkach możemy sobie pozwolić na diagnozowanie choroby psychicznej u osoby publicznej bez tradycyjnego lekarskiego badania, ale na podstawie profilu, stworzonego biegłych, zapala mi się w głowie „czerwona lampka”. Jacek Żakowski w felietonie „Czy psychiatrzy mogą milczeć?” wydaje się popierać diagnozowanie chorób psychicznych  przy pomocy profilowania.   Na taki pomysł wpadł amerykański psycholog,  dr John D. Gartner, autor głośnej książki ""Skraj hipomanii. Co łączy szaleństwo i sukces w Ameryce”. Od jakiegoś czasu prowadzi w internecie kampanię na rzecz odwołania Donalda Trumpa ze stanowiska prezydenta USA jako „niezdolnego do pełnienia urzędu z powodu choroby psychicznej”.  Według Gartnera, Trump cierpi na „złośliwy narcyzm”. Choroba ta w najcięższej  postaci objawia się takimi zaburzeniami jak mania wielkości, paranoja, agresja wobec innych, a nawet sadyzm.  Niedawno dr Gartner ogłosił na facebookowym profilu, że pod jego petycją podpisało się już ponad 40 tysięcy osób. Problem jednak w tym, że nigdy jednoznacznie nie dowiódł, że wśród nich są sami specjaliści od zdrowia psychicznego. Osobiście bardzo w to wątpię. Łatwo bowiem zauważyć, że formularz petycji został skonstruowany tak, że wysłać ją może obywatel dowolnego zakątka globu,  z dowolnym wykształceniem.  Jakby tego było mało, prof. Allen Frances, emerytowany profesor psychiatrii,  autor kryteriów diagnostycznych choroby narcystycznej, opublikowanych w przewodniku Amerykańskiego Towarzystwa Psychiatrycznego (Diagnostic and Statistical Manual of Mental Disorders), publicznie zaprzeczył jakoby Trump cierpiał na „złośliwy narcyzm”. Profesor Frances na Twitterze wyjaśnił, na czym polega różnica pomiędzy określeniem „narcyzm” w języku potocznym, a jednostką chorobową o tej samej nazwie: „Pan Trump nie spełnia kryteriów złośliwego narcyzmu. Może być światowej klasy narcyzem, ale nie czyni to z niego osoby psychicznie chorej. Pan Trump zdaje się być przyczyną cierpienia innych. Sam go raczej nie doświadcza. Co więcej, jego mania wielkości, koncentracja na sobie oraz brak empatii zostały raczej nagrodzone niż ukarane. Porównanie pana Trumpa do chorych psychicznie (w przeważającej części zachowujących się kulturalnie i mających dobre intencje) jest stygmatyzującą obelgą dla osób chorych”. Po oświadczeniu prof. Frances’a, dziennikarka amerykańskiego „Forbesa” zapytała dr Gartnera o etykę zawodową oraz tajemnicę lekarską  -  w kontekście stawianych przez niego publicznych diagnoz. Gartner odpowiedział, że nie jest lekarzem, a doktorem psychologii. Kodeks lekarski więc nie za bardzo go obowiązuje. Powołał się natomiast na wyrok sądu kalifornijskiego w sprawie morderstwa studentki Tatiany Tarasoff. Chory psychicznie student zabił dziewczynę. Jego terapeuta nie uprzedził potencjalnej ofiary o morderczych zamiarach swego pacjenta. Sąd uznał, że psychoterapeuta postąpił źle i zasądził rodzinie Tatiany odszkodowanie.  Trump nie jest jednak psychicznie chory. Czy petycja dr Gartnera jest więc etyczna? Jak powinniśmy reagować na „psychodebatę” w Polsce? Czy włączyć się w nią np. na forach internetowych, czy też stanowczo potępić? „Forbes”, komentując amerykańską psychodebatę, staje po stronie etyki. Uważam, że słusznie.  W sytuacjach silnej polaryzacji społeczeństwa i politycznego zacietrzewienia to etyka powinna być naszą najważniejszą wskazówką. Obrażanie chorych psychicznie porównaniami do Trumpa czy Macierewicza etyczne nie jest. Nie jest również publiczne stawianie Trumpowi lub Macierewiczowi  pseudodiagnoz. Nieżyjący już psychiatra Andrzej Łobaczewski, były żołnierz AK, badał zjawisko wykorzystywania psychiatrii przez totalitarne systemy. Aby to było możliwe, najpierw musiało dojść do zdegenerowania psychiatrii, dostosowania jej do bieżących potrzeb politycznych. Niewątpliwie próby podważenia w USA tzw. zasady Goldwatera, uznającej za nieetyczne diagnozowanie osób publicznych bez stosownych badań, jest próbą degenerowania psychiatrii. Dlatego milczenie psychiatrów trochę dziwi… Joanna Mikos dla WP Opinie"
http://opinie.wp.pl/reforma-edukacji-ewa-koszowska-zatrzymajmy-to-szalenstwo-6106642104104577a,"Reforma edukacji. Ewa Koszowska: zatrzymajmy to szaleństwo ""Nazywam się Szydło, Beata Szydło i będę słuchać ludzi"" - obiecywała desygnowana na stanowisko Prezesa Rady Ministrów Beata Szydło. Czuję się oszukana. Pani premier najzwyczajniej w świecie mnie okłamała. Mnie - Polkę, mnie - kobietę, mnie - matkę. Okłamała też moje dziecko. Odebrała mu poczucie bezpieczeństwa oraz godne warunki do nauki. Nie zgadzam się na eksperymenty na moim dziecku, dlatego w piątek nie poślę syna do szkoły. I innych rodziców namawiam do tego samego. Zatrzymajmy to szaleństwo! Od początku z niepokojem śledzę zapędy minister edukacji Anny Zalewskiej, która powtarza jak mantrę, że reforma jest dobrze przygotowana, chociaż wszyscy doskonale wiemy, że nie jest ani przygotowana, ani potrzebna. Pani minister twierdzi także, że rodzice są za reformą. Nie, nie jesteśmy za! Dzieci czekają luki w edukacji, przepełnione szkoły, pisane na kolanie podręczniki. Szczególnie utrudniony dobry start do szkoły średniej będę miały tzw. zdublowane roczniki 2003-2005. Przez kilka miesięcy pani minister przekonywała także, że nauczyciele nie muszą się bać o miejsca pracy. Dzisiaj już takiej pewności w PiS nie ma. A kolejni dyrektorzy szkół rezygnują ze stanowisk, by nie musieć zwalniać swoich kolegów i koleżanek z pracy. MEN Zalewskiej zignorował głosy specjalistów, zignorował głosy nauczycieli i głosy rodziców. A najgorsze jest to, że zignorował głosy dzieci. Bo one cieszą się, że chodzą do gimnazjum. To nie z dziećmi jest coś nie tak. To nie one skarżą się, że wlewają im tam wino do gardeł i częstują narkotykami. To politycy uwierzyli w powtarzane przez lata przekonania, że gimnazja są wylęgarnią przemocy i patologii. Pytam starszego syna, który chodzi do gimnazjum, co o tym wszystkim sądzi. - W życiu nie chciałbym chodzić do podstawówki. Nauczyciele w naszej szkole wiedzą, jak z nami rozmawiać. Umieją sobie poradzić z nieposłusznymi uczniami. Czuję się tu bezpiecznie. Nie rozumiem, po co to wszystko rozwalać - mówi.  Co się stało, że politycy PiS postanowili to wszystko zepsuć? Dlaczego próbuje się przepchnąć gniota kolanem, nie bacząc na dobro dzieci? Pani premier, czy nie żal pani dzieci? Czy naprawdę trzeba się posuwać do wykorzystywania najmłodszych w tej polsko-polskiej wojence?  Niestety, dla PiS-u merytoryczne argumenty się nie liczą. Tu ważny jest efekt. Jak jest wojna, to i ofiary być muszą. A kto by tam liczył, ile tych ofiar jest i w jakim są wieku. Kogo interesuje, że zostanie poświęconych kilka roczników dzieci. Rządząca dzisiaj partia nie chce być tylko ciepłą wodą w kranie. Musi zaznaczyć swoją obecność. Na końcu liczy się to, że będzie można napisać: ""Tu byłem. PiS"".  A ja się na to nie zgadzam. Protestuję, bo chcę mieć pewność, że zrobiłam wszystko, co w mojej mocy, by zapewnić dziecku dobry start w życie. Protestuję, bo chcę za kilka lat móc spojrzeć sobie i swojemu dziecku w oczy i powiedzieć: próbowałam. Protestuję, by ktoś mi nie zarzucił, że nie reagowałam, gdy dzieciom działa się krzywda. Protestuję, by za kilka lat móc powiedzieć politykom z PiS: ""spiep****cie to, dzieci wam tego nie zapomną"".  Zwracam się też do rodziców: obudźcie się, zanim będzie za późno. Jeśli macie wątpliwości, waszym obowiązkiem jest zaprotestowanie przeciwko tej politycznej i ideologicznej reformie. Waszym obowiązkiem jest obrona dzieci za wszelką cenę. One same się nie obronią. Nie bójcie się zgłosić swojego sprzeciwu. Zapytajcie dzieci, jak się czują w gimnazjum. Czy dzieje im się tam krzywda? Poproście, by wyrazili własne zdanie. Pozwólcie im wybrać.  A pani premier proponuję sie obudzić. Najwyższy czas przypomnieć sobie, że miała pani każdego wysłuchać, nieważne czy jest biedny, czy bogaty. Że obiecała nam pani sprawne i sprawiedliwe państwo. Że przekonywała pani, że to politycy mają służyć obywatelom. Miała pani być wszędzie tam, gdzie toczy się dyskusja o Polsce. Dlaczego nie słucha pani w takim razie rodziców, którzy najlepiej wiedzą, co jest dobre dla ich dzieci. My nie chcemy reformy, która zniszczy dobrze funkcjonujący system. Chcemy mieć prawo głosu. Chcemy referendum! Ewa Koszowska, WP Opinie"
http://opinie.wp.pl/marcin-makowski-nowy-plan-elona-muska-rozszerzyc-mozliwosci-ludzkiego-umyslu-czy-realny-6106634349348993a,"Marcin Makowski: Nowy plan Elona Muska - rozszerzyć możliwości ludzkiego umysłu. Czy realny? Neuralink - taką nazwę nosić będzie nowa firma Elona Muska. Tym razem nie rozwiąże ona problemów energetycznych ludzkości, nie wyśle nas na Marsa, nie stworzy nowego środka komunikacji. Wejdzie za to głębiej - dosłownie i w przenośni - w najbardziej intymną sferę człowieczeństwa. Mowa o naszym mózgu i świadomości, których zakres funkcjonowania zdaniem amerykańskiego miliardera, jesteśmy w stanie rozwijać dzięki elektronicznym implantom. Do sukcesu jednak daleka droga. Kiedy w poniedziałek 27 marca „Wall Street Journal” jako pierwszy napisał o nowym przedsięwzięciu Elona Muska, informacje o tym, że zamiast kolejnego modelu Tesli przedsiębiorca zamierza się „dobrać” do ludzkiego mózgu, obiegła globalne media. Pisano o „poszerzaniu świadomości”, tworzeniu cyborgów, bezpośrednim połączeniu naszego umysłu do komputera, itd. Rewelacje te w pewnym sensie podkręcił również sam miliarder, ogłaszając na Twitterze, że faktycznie firma o nazwie Neuralink została założona, będzie funkcjonować w branży medycznej, a inwestowanie w elektroniczną stymulację mózgu jest „kluczowe dla dalszej egzystencji ludzkości”. Każdy, kto uważnie oglądał jego wystąpienie na zeszłorocznej konferencji globalnych innowatorów CODE w Kaliforni, nie był podobnym stwierdzeniem zaskoczony. Już wtedy Musk zupełnie wprost opowiadał o zafascynowaniu technologiami neuronowymi, które za pomocą operacji chirurgicznych można połączyć z mózgiem w celu bezpośredniej komunikacji z komputerem bądź poprawy jego wydolności. Już dziś istnieją urządzenia, które przekładają odczyt konkretnych fal mózgowych na język binarny, dzięki czemu mocno myśląc o poruszenia kursora w górę ekranu, robimy to bez dotykania myszki. Technologia ta, w swoim założeniu nieinwazyjna, jest również bardzo mało precyzyjna. Tymczasem ambicją Muska jest nie tylko odciążenie nas od pisania na klawiaturze, ale wszczepienie do głowy -de facto - mikrokomputera, który będzie działać jak wiecznie dostępny personalny asystent. Wyobraźmy sobie tylko; brama do domu otwierana myślą, światło gaszone bez wstawania z kanapy, pizza zamawiana gdy tylko do naszego mózgu dojdzie sygnał o głodzie. To oczywiście komercyjna możliwość wykorzystania hipotetycznego interfejsu mózg-komputer, póki co miliarder chce się jednak zaangażować w rozwój technologii o wiele bardziej użytecznych z perspektywy medycyny. Chodzi głównie o będące w fazie testów elektrody wszczepiane do mózgu pacjenta, które odpowiednio stymulując jego układ nerwowy, powstrzymują np. napady padaczki czy pomagają odzyskiwać sprawność motoryczną po częściowym paraliżu.  Użyteczność medyczna to jednak pierwszy krok w długiej podróży, która dopiero przed Neuralink. Zgodnie z intencją założyciela jej docelowym osiągnięciem będzie również poprawianie ludzkiej pamięci, przydatne choćby osobom dotkniętym Alzheimerem, ale przede wszystkim oddanie ludzkości narzędzi do sprostania wyścigowi na moc obliczeniową, którą nasz mózg może niedługo zacząć przegrywać z rozwijającą się w błyskawicznym tempie sztuczną inteligencją. Co ciekawe, plany te nie brzmią jak science-fiction bez powodu. Jak przyznał Elon Musk, Neuralink będzie pracować nad urządzeniem, które określił jako „koronkę neuronową” („neural lace”). Termin ten, jak można domniemywać, zaczerpnięty został od szkockiego pisarza zajmującego się fantastyką naukową - Iana M. Banksa. W swoich książkach opisywał on właśnie takie urządzenia, których zadanie stanowiło przeniesienie świadomości i pamięci człowieka do świata wirtualnego, tym samym unikając śmierci.  Taki scenariusz doprowadzony do dosyć ponurej skrajności rozwinięty został m.in. w „Transcendencji” z Jonnym Deppem czy w przynajmniej dwóch odcinkach brytyjskiego serialu Black Mirror („San Cupertino”, „The Entire History of You”). Sam miliarder zapewnia jednak, że nie pracuje nad remedium na przemijanie i ponure wizje, w których cyfrowa świadomość żyjąca poza ciałem wymyka się kontroli, nie są jego celem. W rzeczywistości nie są i nie mogą być z dosyć banalnego powodu. Nauka na obecnym poziomie nie może nawet marzyć o rozwikłaniu tak skomplikowanej zagadki, jaką jest tajemnica funkcjonowania ludzkiej świadomości. Kognitywistyka zajmjąca się badawczo podobnymi zagadnieniami, do tej pory nie wypracowała nawet jednej spójnej definicji świadomości, która według wybitnego brytyjskiego fizyka i matematyka Rogera Penrose’a może być wynikiem występowania skomplikowanych efektów kwantowych w mikrotubulach - nanostrukturach białkowych stanowiących cytoszkielet żywych komórek.  Czym innym jest bowiem wszczepienie do mózgu elektrod, które poprzez stymulacje elektryczną konkretnych jego obszarów pomagają w poruszaniu kończynami albo przekładają określone impulsy na komunikaty przesyłane do komputera. Czy innym natomiast marzenie o „poszerzeniu pamięci” czy ludzkich zdolności poznawczych, których nie da się w prosty sposób zdefiniować i opisać potencjałem napięć. To bardzo dobrze, że Elon Musk wkracza w obszar neurologii i bardzo dobrze, że ludzkość zmierza w tym kierunku. Mówiąc jednak bardzo realistycznie, nie spodziewajmy się, że za 5, 10 czy nawet 20 lat będziemy chodzić do sklepu po dodatkową pamięć i pokręcać moc obliczeniową naszych systemów percepcyjnych. Aby zrozumieć z jak skomplikowaną materią mamy do czynienia, wystarczy sobie uświadomić, że w mózgu każdego z nas przeciętny neuron wysyła impulsy do tysięcy kolejnych, a te do jeszcze innych. Ponieważ mamy ich średnio sto miliardów, liczba możliwych permutacji połączeń jest większa niż liczba atomów we Wszechświecie. Niemniej próbować warto, bo jak powiedział John F. Kennedy o wyprawie na Księżyć: ""właśnie dlatego, że jest trudno"". Marcin Makowski - dziennikarz i publicysta tygodnika ""Do Rzeczy"" oraz Wirtualnej Polski. Współpracuje z Radiem Kraków. Z wykształcenia historyk i filozof. Studiował na Uniwersytecie Jagiellońskim, Uniwersytecie Szczecińskim oraz Polskiej Akademii Nauk. Twitter: @makowski_m"
http://opinie.wp.pl/karolina-korwin-piotrowska-idiokracja-poziom-hard-6105578363643009a,"Karolina Korwin Piotrowska: Idiokracja poziom hard Paweł Małaszyński jest niekulturalnym bucem, bo nie chciał opowiadać w gazecie o swojej rodzinie. Tak piszą zdumione portale plotkarskie po jego wywiadzie w „Vivie”. Mamy rok 2017 i normalne zachowanie, szacunek do prywatności, uznawane są za bucowatość i brak kultury. Tak, proszę państwa, oto skretynieliśmy do cna. Zastanawiam się, ile razy usłyszałam, że jeśli nie opowiem czegoś o sobie, mojej rodzinie, nie powiem, kto jest moim przyjacielem i z kim lubię się śmiać, to kariery nie zrobię. Na długo przed internetem i portalami plotkarskimi miałam przeczucie, wynikające z mojego charakteru i introwertyczności, że ostatnie, co powinnam robić, to opowiadać o sobie. I tego się trzymam. Tego samego wymagam od innych, to u innych szanuję. Mam do tego prawo. Tak jak inni mają prawo odsądzać mnie od czci i wiary, bo nie mam w sobie genu ekshibicjonisty. Ostatnio usłyszałam o aktorze, który po mediach nie lata, że kariery w Polsce nie zrobi, bo nie ma go w reklamie telefonii, o banku nie wspomnę, a z jego pozycją aktora komercyjnego, przystojnego i znanego to już powinien wystąpić i w jednej, i drugiej. O pewnej aktorce, która nie mówi w mediach o swoim życiu, usłyszałam, że co z tego, że zdolna i ładna, jeśli nie klika się w internecie, nie zrobiła skandalu i jeśli jest na imprezie, nikt nie robi jej zdjęć, bo uwaga: „nikt jej nie zna”. A tylko tacy podobno się dzisiaj liczą. „Nikt jej nie zna”, bo w przeciwieństwie do wielu koleżanek po fachu nie pokazuje cycków, nie wstawia debilnych zdjęć na Instagram, a zaprzyjaźnione dziennikarki z kolorowych gazet nie robią z nią nakolanniczych wywiadzików o życiu, wadze, trudnym dzieciństwie, chłopaku i Bogu.  Tak, Bóg jest ostatnio w mediach bardzo trendy. Jeden z doradców wizerunkowych mówił mi niedawno, że radzi swoim klientom, głównie ze świata polityki i biznesu, by masowo przyznawali się do wiary, bo jeśli celebryci mogą zarabiać potrzebne do spłaty zobowiązań i robienia kariery punkty wizerunkowe na Najświętszej Panience i miłości do Jezusa, to dlaczego nie oni? Tak, już nawet wiara w Polsce jest orężem wizerunkowym. Bo choroba jest już passe, może za wyjątkiem depresji. To taki „ostatni krzyk mody” w świecie znanych i lubianych, gdzie jakąś fajną chorobę „wypada” mieć, bo choroba podobno „uczłowiecza”. A to owocuje „lajkami”. Prawie wszyscy już depresję mieli, a jak nie mieli, to mieć będą. Jak nic. Pewniak. Bo rak też już był. Czy tylko ja myślę, że świat zwariował? Jakie to w sumie smutne… Nie tylko ja, Małaszyński i paru innych znamy znaczenie słowa „prywatność”. Na świecie nikogo, kto nie ma ochoty opowiadać w mediach o swoim życiu jak w konfesjonale, nie nazywa się (w nota bene, co za ironia losu, w portalach plotkarskich) bucem. Człowiekiem bez kultury. Trudnym. Nie grozi mu się, że kariery nie zrobi, reklamy nie dostanie, szacunku mediów nie będzie miał, bo się „nie klika”. Świat ludzi publicznych podzielony jest na dwa obozy - na tych, którzy znają doskonale znaczenie słów „intymność”, „prywatność”, „spokój” i stosują je w życiu i są w mniejszości, oraz na tych, którzy traktują media albo jak wspomniany konfesjonał, gdzie można się wyżalić albo też jak gabinet ginekologa, gdzie można pokazać wszystko, a potem puścić strumień świadomości i również wszystko opowiedzieć. Tych drugich, uzależnionych od uwagi, jest więcej. Zdecydowanie. Potem oni głośno ryczą w mediach, że ktoś ingeruje w ich „prywatność”, że hejterzy się czepiają i nazywają kogoś puszczalską, bo biedni rozpędzeni w lansie medialnym celebryci nie rozumieją, że jeśli powiedziało się „a” i pokazało „dupsko” i biust na Insta i potem przez pryzmat owego „dupska” i biustu jest się rozpatrywanym. Cudów nie ma. Taki kontekst. Jeśli pokazałeś dzieci publicznie, to nie dziw się, że jakiś pedofil może spokojnie i bezkarnie użyć ich zdjęcia albo ktoś może namierzyć szkołę twoich pociech i zrobić im krzywdę.  Nie każdy jednak chce być Kim Kardashian, Paris Hilton albo u nas Węgrowską, Stramowskim, Kaczorowską, Szostak, Maffashion, Oświecińskim czy Maślakiem, którzy na widok mikrofonu albo kamery na bankiecie albo na wywiadzie włączają natychmiast w głowie guzik z napisem „play”, plotąc bez sensu i o wszystkim na każdy temat. Pokażą wszystko, wszędzie i bez proszenia. Tak, oni się pewnie klikają. Nauczają o wszystkim, wydają poradniki, mówią, jak żyć i jak się golić, nikt ich bucami nie nazwie i w reklamie sobie wystąpią. Ale czy tylko to się liczy? Kiedy aktor, jak Małaszyński, nie chce mówić o swoim synu, o rodzinie, a dziennikarce przyzwyczajonej do tego, że celebryci wyznają jej wszystko jak u spowiednika, lekarza psychiatry, seksuologa czy psychoterapeuty, to ma do tego pełne prawo. To święte prawo człowieka, którego jedynym „przewinieniem” jest to, że wykonuje zawód aktora, jest osobą publiczną i znaną, a jego zawód związany jest czasami z mówieniem o sobie. O sobie, a niekoniecznie o swojej rodzinie, dzieciach, wadze, stanie psychicznym czy diecie.  Media zwariowały. Nie tylko są przekonane o swojej sile sprawczej, ale robią coś znacznie gorszego. Dały celebrytom, w tym też aktorom, możliwość do wypowiadania się na każdy temat, wszędzie, o każdej porze, dały im złudne poczucie bycia mądrym, wyjątkowym, potrzebnym i kochanym. Nic bardziej mylnego, bo zaprzęgnięci do medialnej karuzeli, jeden po drugim tracą grunt pod nogami w imię tak zwanej promocji albo dążenia do klikalności i sprzedają powoli wszystko. Zobaczcie ich konta na Facebooku albo na Instagramie - to już nie jest tylko zwyczajowe w tym świecie wołanie o uwagę, to jest potworny wrzask. Smutny wrzask biednych, uzależnionych od bycia w mediach, na portalach plotkarskich ludzi, którzy sprzedają po kolei siebie, swoją rodzinę, mieszkanie, znajomych, swoje dzieci, obiady w pudełkach, zastrzyki, badania lekarskie, waginy, pośladki, szafy, łazienki oraz sypialnie. Czysty ekshibicjonizm, narcyzm podniesiony do rangi cnoty i zawodu. Kiedyś ekshibicjonizm leczono w zakładach zamkniętych, dzisiaj na tej chorobie się zarabia i daje ona upragnioną obecność medialną oraz konkretne zyski zainteresowanym.  I tego, kto nie chce się podporządkować nowym regułom medialnej gry, nazywa się podobnie jak Małaszyńskiego, niekulturalnym bucem, a bywa, że i chamem, bo ze swojego życia cyrku medialnego nie chce robić. Bo odważył się zastopować dziennikarkę, która jest przyzwyczajona do tego, że z gwiazdami się kumpluje, na wakacje z nimi jeździ, wie o nich wszystko, kawkę z nimi sobie często pije, kwestię koloru majtek i sensu życia zawiera w jednym pytaniu, a tu nagle taki Paweł Małaszyński mówi jej „basta”. Mówi dobrze. Jest moim człowiekiem. Ma do tego święte prawo, szanowni Państwo, bo nie każdy na szczęście, będąc osobą publiczną, balansuje na granicy choroby psychicznej. Nie każdy zarabia na sprzedawaniu prywatności ani nie każdy jest typową medialną prostytutką, u której wszystko jest jedynie kwestią ceny. Doceńmy to. Zamiast go wyzywać, bijmy mu brawo za normalność, za to, że do cna w tym chorym świecie nie zwariował. Za walkę o to, co kiedyś było normalne. O intymność. O to, co jeszcze z niej w świecie A.D. 2017, gdzie ekshibicjonizm nie jest ciężką chorobą a cnotą i zawodem ukochanym przez idiokrację, zostało. Ja Małaszyńskiemu brawo biję i pytam: kto następny odważy się za cenę infamii i nazwanie chamem powiedzieć wreszcie „nie”? Karolina Korwin Piotrowska dla WP Opinie Poglądy autorów felietonów, komentarzy i artykułów publicystycznych publikowanych na łamach WP Opinii nie są tożsame z poglądami Wirtualnej Polski. Serwis Opinie opiera się na oryginalnych treściach publicystycznych pisanych przez autorów zewnętrznych oraz dziennikarzy WP i nie należy traktować ich jako wyrazu linii programowej całej Wirtualnej Polski."
http://opinie.wp.pl/apel-do-dziennikarzy-marcin-makowski-zanim-napiszecie-o-wierze-siegnijcie-do-zrodel-6064540867457665a,"Apel do dziennikarzy. Marcin Makowski: zanim napiszecie o wierze, sięgnijcie do źródeł Od dłuższego czasu ze zdziwieniem obserwuję proceder, który opanował ogromną część środowiska dziennikarskiego. Wielu moim kolegom i koleżankom wydaje się, że gdy mówią czy piszą o religii, nie obowiązują ich te same standardy warsztatowe, jak w przypadku innych dziedzin wiedzy. Pora zerwać z tym kompromitującym przekonaniem - pisze Marcin Makowski na portalu Stacja7.pl. W środowisku dziennikarskim istnieje wiele specjalizacji - od ekonomicznej po militarną. Mamy ekspertów od opisywania zawiłości mechanizmów giełdowych, ekologii, historii czy geopolityki. Dobrym zwyczajem jest szanowanie tego podziału, w końcu nie każdy jest specjalistą od wszystkiego. Gdyby się ktoś jednak zapędził, za błędy faktograficzne zazwyczaj przeprasza.   Niestety im dłużej obserwuję moich kolegów i koleżanki, tym mocniej odnoszę wrażenie, że jedno zagadnienie traktuje się w sposób odstający od ogólnie panujących standardów. Wygłasza opinie zamiast relacjonować stan rzeczy, obnosi własną niewiedzą, przekonanie traktując za wystarczający powód do zabrania głosu w dyskusji. Mowa o religii, a żeby zawęzić problem jeszcze bardziej - o rzymskim katolicyzmie i wypływającej z niego teologii, która niejednokrotnie przez tuzy zawodu traktowana jest jak luźna lista zaleceń, a nie dziedzina wiedzy, która ma swoje kanony, podręczniki, kodyfikacje i tradycje.  Prawdę mówiąc nie wiem z czego to wynika. Z jakich względów dziennikarze czytają wnikliwie ustawy, analizują kontrakty, siedzą w dokumentach i opracowaniach przed napisaniem ważnego tekstu, ale gdy tematyka dotyczy kwestii wiary, błyskawicznie zapominają o warsztacie. Nie razi ich mieszanie porządków polityki i religii. Właśnie takie zjawisko na masową skalę miało miejsce przed i po 19 listopada, kiedy w Krakowie-Łagiewnikach dokonano Jubileuszowego Aktu Przyjęcia Jezusa za Króla i Pana. Co z tego, że biskupi apelowali, aby traktować uroczystość zgodnie z jej duchowym wymiarem, jako zwieńczenie Nadzwyczajnego Jubileuszu Miłosierdzia oraz Jubileuszu 1050. rocznicy Chrztu Polski? I tak przez największe media przelała się fala oburzenia podszyta ironią, że oto w XXI wieku przy asyście prezydenta dokonuje się akt ""Intronizacji Chrystusa na króla Polski"". Niektórzy posuwali się nawet do zarzucania Kościołowi obłudy, używając słów Jezusa o tym, że ""królestwo jego nie jest z tego świata"", a Polska nie potrzebuje nowego króla, bo jest państwem świeckim. Cóż, wystarczyło się wykazać odrobiną dobrej woli, aby zrozumieć, że owa uroczystość z istniejącymi faktycznie ruchami intronizacyjnymi, chcącymi łączyć władzę świecką z duchową, miała tyle wspólnego, co pierniki z wiatrakami.  Pomimo rażącego błędu merytorycznego, bo przecież o to w istocie chodzi, a nie o fakt, czy ktoś we własnym sumieniu przyjmuje Chrystusa za króla czy nie, nie wystosowano sprostowań. Czy to ze względów niewiedzy, a może celowo podsycano atmosferę lęku przed katolicką dyktaturą. W każdym innym przypadku, analogiczna skala dezinformacji spotkałaby się ze środowiskowym niesmakiem. Bo czy można sobie wyobrazić, aby dziennikarz sportowy zabrał się nagle za komentowanie budżetu państwa, myląc ministerstwo skarbu z ministerstwem finansów? Tymczasem tego rodzaju pomieszanie z poplątaniem jest codziennością w przypadku podejmowania tematów religijnych.  Raptem kilka dni temu było polityk i doktor, a od pewnego czasu również dziennikarz, prowokacyjnie zapytał na Twitterze: ""Czy denisowiane i neanderdalczycy będą zbawieni?"". Tymczasem odpowiedź Kościoła na podobne ""paradoksy"" jest znana w teologii od wieków, jeżeli nie od zawsze. Nie dotyczy również poszczególnych osób czy przypadków, ale pewnych ogólnych i uniwersalnych kryteriów. Podobnie jak zwykłe prawo, które nie staje się inne dlatego, że rozpatruje się je w przypadku Kowalskiego czy Nowaka.  Jeśli jakieś istoty mogły podejmować wybory etyczne, miały wolną wolę i żyły zgodnie z prawem naturalnym, na tyle na ile pozwalała ich percepcja - mogą być zbawione, choć oczywiście ostateczna decyzja zawsze zależy od Boga i jego Miłosierdzia. Zasada ta tyczy się zarówno ludów pierwotnych, które nigdy nie słyszały o Ewangelii jak i hipotetycznych kosmitów. Gdy właśnie tak odpisałem, przyszła replika. ""Cieszy mnie Pana pewność, że ludzie zabijający swe dzieci, kopulujący na potęgę i oddający cześć drzewom mogą być zbawieni"" - odparł były polityk i dziennikarz. Chciałoby się powiedzieć: gdzie Rzym, gdzie Krym? Czy właśnie podobna nieświadomość porządków i brak podstawowego wykształcenia teologicznego nie jest dzisiaj prawdziwą plagą współczesnego dziennikarstwa?  Z przykrością muszę odpowiedzieć, że tak. Myślę, że bierze się ona z dziwnego przekonania, że skoro żyjemy w kraju w większości katolickim, każdy z wiarą mniej lub bardziej miał do czynienia, a ona sama jest kwestią sumienia, to znaczy, że w jej interpretowaniu i opisie panuje pewnego rodzaju dowolność interpretacji. Kiedy pasuje, papieża uznaje się za wojującego lewicowca, gdy powie coś przeciwko aborcji, za konserwatywnego tradycjonalistę. Problem ten dotyka zarówno środowiska liberalne jak i prawicowe, które wiarę starają się dostosować do swoich doczesnych aspiracji, albo po prostu w wyniku braku wiedzy na podstawie nikłych przesłanek wyciągają mocne i błędne wnioski.  Żeby nie być hipokrytą, trzeba również jasno przyznać, że za podobny stan rzeczy po części odpowiada sam Kościół, a właściwie nauczanie religii, które w warstwie programowej pozostawia wiele do życzenia. Nie zwalnia to jednak ludzi mediów, których obowiązkiem jest dokształcanie się i weryfikowanie faktów, aby pisząc o wierze, teologii czy religii - traktowali ją równie poważnie, jak ekonomię czy sport. A może nawet bardziej poważnie? Jeśli się tak stanie, unikniemy wielu nieporozumień, które mnożą się i dzielą społeczeństwo coraz mocniej, co mieliśmy okazję zaobserwować również w przypadku nieodległej i stale trwającej debaty o aborcji.  Jeśli prowadzący program publicystyczny w największej prywatnej telewizji w kraju pyta gości na żywo, czy po spowiedzi po dokonaniu grzechu aborcji kobieta może z czystym sumieniem pójść do kliniki, i powtórzyć cały proces, to znaczy, że coś poszło dramatycznie nie tak. Nie jest za późno, aby ten kompromitujący dla środowiska stan rzeczy zmienić. Podręczniki, Ewangelia, encykliki i katechizm nie są póki co na cenzurowanym. Warto po nie sięgać, zanim strzeli się kompromitującą gafę.  Marcin Makowski  Więcej  tutaj  Marcin Makowski - dziennikarz i publicysta tygodnika ""Do Rzeczy"". Współpracuje z Wirtualną Polską, TVP3 Kraków oraz Radiem Kraków. Z wykształcenia historyk i filozof. Twórca projektu ""II wojna światowa jakiej nie znacie"". Poglądy autorów felietonów, komentarzy i artykułów publicystycznych publikowanych na łamach WP Opinii nie są tożsame z poglądami Wirtualnej Polski. Serwis Opinie opiera się na oryginalnych treściach publicystycznych pisanych przez autorów zewnętrznych oraz dziennikarzy WP i nie należy traktować ich jako wyrazu linii programowej całej Wirtualnej Polski."
http://opinie.wp.pl/marcin-makowski-newsweek-odkrywa-szokujaca-prawde-o-rodzinie-andrzeja-dudy-jest-religijna-6105555886711425a,"Marcin Makowski: ""Newsweek"" odkrywa szokującą prawdę o rodzinie Andrzeja Dudy. Jest religijna! Czy można napisać powielający znane fakty reportaż oparty na książce, która została wydana półtora roku temu, jednocześnie cytując głównie anonimowe źródła i osoby nieprzychylne jego bohaterom? Czy można zrobić to dopisując do tekstu emocje i intencje, które leżą jedynie w strefie domysłów? Czy można przedstawić religijność jako obciążenie, jednocześnie udowadniając, że nie rozumie się materii, za którą się zabiera? Oczywiście, oto dowód. Gdy zobaczyłem okładkę nowego „Newsweeka”, pomyślałem, że w tajemniczych okolicznościach cofnęliśmy się do 2015 roku. Jest druga połowa listopada, niespełna sześć miesięcy po wyborze Andrzeja Dudy na prezydenta. Na rynku ukazuje się wywiad-rzeka „Rodzice prezydenta” z Janem Tadeuszem i Janiną Milewską-Dudą. Temat błyskawicznie podłapują konserwatywne tygodniki, opisując kulisy życia rodzinnego, tradycyjne wychowanie i religijność. W sumie już wtedy nic nowego. W końcu Andrzej Duda, wbrew twierdzeniom niektórych dziennikarzy i polityków, nie spadł przed wyborami do polskiego życia politycznego z księżyca. Zarówno jako parlamentarzysta oraz europoseł i członek gabinetu prezydenta Lecha Kaczyńskiego, znany był w Krakowie m.in. ze swojego przywiązania do Kościoła, które wyniósł z domu. Co się zmieniło, jakie nowe informacje doszły do tego obrazu, że ponad półtora roku później „Newsweek” otwiera tydzień okładką i tekstem „Prawa rodzina”, w której trójka Dudów w zgrabnym fotomontażu trzyma wspomnianą już książkę?  Po przeczytaniu tekstu Renaty Grochal nie potrafię odpowiedzieć na to pytanie inaczej niż: „bo można”. Być może ktoś uznał w redakcji, że po sondażu, w którym Donald Tusk minimalnie prowadzi w drugiej turze hipotetycznych wyborów prezydenckich z Andrzejem Dudą, rozsądnie będzie ukazać tego pierwszego jako - jak powiedział polityk PO i  studentka cytowani w tekście - syna ojca o „XIX-wiecznych poglądach” oraz matki, która zachowuje się jak „ciocia Klocia”. W ogóle religijność, zaściankowość i „ultrakatolicyzm” jest kołem zamachowym całego tekstu, który stanowi rodzaj napiętnowania religijności jako takiej. „Andrzej Duda wychował się w bardzo tradycyjnym, katolickim domu” - czytamy na okładce, która zapowiada prawdziwe opresje w stylu „pilnowania, aby Andrzej miał zawsze piątki z polskiego i religii” oraz „aby chodził regularnie do spowiedzi”. „Rodzice prezydenta? Niech mnie pani nie wypytuje, chcę mieć święty spokój” - odpowiada jeden z anonimowych rozmówców dziennikarki „Newsweeka”, których w tekście jest zdecydowana większość. Podobnie jak we wcześniejszym niesławnym reportażu o Agacie Kornhauser-Dudzie, również tutaj panuje specyficzna „anonimoza” i kult plotki, a z ust rozmówców - zawsze z kręgu zaufania i dobrze poinformowanych - padają wszystkie słowa, które akurat pasują do tezy. A brzmi ona następująco: tradycyjna religijność rodziców prezydenta to piętno, jakie odcisnęli na swoim synu, niezdolnym do samodzielnego myślenia. Ale o tym za chwilę. Najpierw warto zerknąć za kulisy mieszkania na krakowskim Białym Prądniku, aby zrozumieć, o jakim „terrorze” mówimy. „Dla części moich rozmówców to był szok, gdy Dudowie opowiedzieli Milenie Kindziuk w wywiadzie rzece pt. ‚Rodzice prezydenta’ o tym, jak w tym mieszkaniu przez lata modlili się wraz z trójką dzieci. Cała piątka klękała i zaczynała odmawiać ‚Ojcze nasz’” - czytamy. Oprócz tego w czasie Adwentu dzieci wstawały na roraty, a w domu w czasie Wielkiego Postu rozważano stacje drogi krzyżowej. Specjalnie właśnie te fragmenty wyjęte z tekstu oraz śródtytuły stanowią koło zamachowe artykułu. „Droga krzyżowa w domu”, „Ojcze nasz razy pięć”, „Jak św. Józef”, „Po ratunek do Chrystusa”. Z fragmentów zaczerpniętych z wywiadu-rzeki dowiadujemy się również, że zanim rodzina doszła do pacierza, zaczynała ze sobą swobodnie rozmawiać, klęcząc lub siedząc na podłodze. „Każde z naszej piątki opowiadało, jak spędziło dzień, co ważnego się wydarzyło w przedszkolu, szkole, pracy. I tak niepostrzeżenie upływała cała godzina. Dopiero potem zaczynaliśmy się już naprawdę modlić” - zdradza Janina Milewska-Duda, którą cytuje Renata Grochal. Przyznaję, że obraz doprawdy zatrważający. Rodzice rozmawiają z dziećmi, a później się z nimi modlą.  Próbuje sobie wyobrazić podobny tekst w jednym z brytyjskich tygodników, który opisuje życie religijne i rodzinę muzułmańskiego mera Londynu, Sadiqa Khana. „Modli się pięć razy dziennie. Zawsze w zwrócony kierunku Mekki. W domu robił z rodzicami to samo, dzisiaj powtarza przejęte rytuały zanim wsiądzie do metra. Nie pije alkoholu. ‚To dziwny zabobon’ - twierdzi anonimowy bliski współpracownik ”. Nieco żenujące, prawda? A jednak dokładnie takim sposobem opisano Andrzeja Dudę, jego ojca i matkę. Dodatkowo piętnując ich poglądy cytatami w stylu: „Czytałem te wywody ze szkółki parafialnej. Nieźle się uśmiałem, bo to było średniowiecze” - pod którymi nikt nie ma odwagi się podpisać. Pod nazwiskiem występują właściwie tylko przeciwnicy prezydenta, a Kazimiera Szczuka wykład jego ojca o tradycyjnym modelu budowania rodziny nazywa „wykładem z dziedziny gender studies na poziomie złotych myśli psa Fafika”.  Jeśli istnieje jakiś warsztatowy wkład tego tekstu do szeroko pojętego dziennikarstwa, na pewno należy za niego uznać parapsychologiczne zdolności dziennikarki „Newsweeka”, która potrafi odgadywać myśli opisanych przez siebie osób, przypisywać im konkretne intencje i diagnozować traumy. „Andrzej był zdominowany przez patriarchalnego ojca i to dlatego dziś nie potrafi przeciwstawić się Jarosławowi Kaczyńskiemu”, „Andrzej Duda nie ma odwagi prosić ojca, żeby przestał publicznie dzielić się swoimi przemyśleniami”, „Jan Duda jest zwolennikiem spiskowych teorii smoleńskich”, „Jan Duda bardzo się zdenerwował, gdy jego synowa Agata Kornhauser-Duda zamiast pójść z mężem na premierę filmu ‚Smoleńsk’, oglądała z córką komedię Woody’ego Allena”, i tak dalej. Naprawdę wypada pokiwać głową z uznaniem.  Już na poważnie, jeżeli z artykułu „Prawa rodzina” może wypłynąć jakakolwiek wniosek, to dotyczy on raczej środowiska, które go zleciło, napisało, skorygowało i dało na okładkę, a nie rodziny prezydenta. Tekst Renaty Grochal dowodzi bowiem, na jak niesamowicie niskim poziomie wiedzy znajduje się ta bardziej „liberalna”, „otwarta” i „nowoczesna” cześć środowiska dziennikarskiego. Normalne praktyki religijne, chodzenie na roraty, niedzielną mszę czy wspólną modlitwę, opisuje się kategoriami szoku kulturowego. Tymczasem kulturową i intelektualną kapitulacją jest ten, mający świadczyć o „zacofaniu” Dudów fragment. „Państwo Dudowie wspierali inicjatywę ogłoszenia Chrystusa królem Polski, (…). Oficjalna uroczystość intronizacji Chrystusa na króla Polski odbyła się w listopadzie 2016 r. w Krakowie-Łagiewnikach”. Jak ponad pół roku po uroczystości Jubileuszowego Aktu Przyjęcia Jezusa Chrystusa za Króla i Pana można nie wiedzieć, że nie był on „intronizacją na króla Polski”? Był natomiast symbolicznym i religijnym aktem zawierzenia losów swoich oraz ojczyzny opatrzności boskiej. Pomiędzy intronizacyjnymi i politycznymi zapędami niektórych grup religijnych a tą uroczystością panuje zasadnicza różnica, której dziennikarka albo nie widzi, albo nie chce widzieć, celowo mieszając ze sobą porządki. Nie wiem, które ewentualność jest gorsza, ale w tym miejscu raz jeszcze pozwolę sobie odesłać do mojego skromnego apelu, jak mniemam nadal zachowującego aktualność. Już na koniec taka ogólna refleksja. Ciekawych dożyliśmy czasów, jeśli religijność rodziny prezydenta to według niektórych mediów czynnik obciążający. Marcin Makowski - dziennikarz i publicysta tygodnika ""Do Rzeczy"" oraz Wirtualnej Polski. Współpracuje z Radiem Kraków. Z wykształcenia historyk i filozof. Studiował na Uniwersytecie Jagiellońskim, Uniwersytecie Szczecińskim oraz Polskiej Akademii Nauk. Twitter @makowski_m Poglądy autorów felietonów, komentarzy i artykułów publicystycznych publikowanych na łamach WP Opinii nie są tożsame z poglądami Wirtualnej Polski. Serwis Opinie opiera się na oryginalnych treściach publicystycznych pisanych przez autorów zewnętrznych oraz dziennikarzy WP i nie należy traktować ich jako wyrazu linii programowej całej Wirtualnej Polski."
http://opinie.wp.pl/michal-olszewski-przerywa-milczenie-bez-tabu-o-uzaleznieniu-facebooku-cyckach-dody-i-zyciu-w-trybie-247-6104523758723713a,"Michał Olszewski przerywa milczenie. Bez tabu o uzależnieniu, Facebooku, cyckach Dody i życiu w trybie 24/7 Ludzie od zawsze lubią oglądać cycki. Tak jak lubią plotki i kroniki kryminalne. Nowe narzędzia, które otrzymaliśmy, umożliwiają oglądanie cycków w stopniu niemożliwym do wyobrażenia kiedykolwiek wcześniej. Cycki Dody zawsze wygrywały i zawsze będą wygrywać z Tischnerem czy Baumanem. Tylko kiedyś było to wstydliwe, a dzisiaj normalne i oczywiste. Żyjemy w piekle demokracji - mówi Michał Olszewski, pisarz, publicysta, autor powieści """"#Upał"" (Wyd. Znak) w rozmowie z Grzegorzem Wysockim (WP Opinie) na temat współczesnych mediów, Facebooka, wpływu internetu na nasze mózgi, komórce jako piątej kończynie czy pracy w medialnym piekle. Uwaga! Tytuł wywiadu jest parodią podkręconych tytułów - wyjaśnienie w dalszej części rozmowy.  Grzegorz Wysocki: Za co tak nienawidzisz internetu, Facebooka i dziennikarzy?  Michał Olszewski: To insynuacje, bo musiałbym nienawidzić samego siebie, bliskich, przyjaciół. Kocham internet, social media i dziennikarzy, to jest kawał ekscytującego życia, jakie prowadzę. Tylko czasami zadaję sobie pytanie, w co wdepnęliśmy.  I dochodzisz do wniosku, że w coś śmierdzącego?  Pamiętam, z jaką nadzieją redakcje wypatrywały wejścia internetu, nie zdając sobie sprawy, że będzie to stworzenie, które im odgryzie głowę. Wkładaliśmy łeb do paszczy smoka, nie mając o tym pojęcia. Na drugiej stronie papierowej gazety dawaliśmy teksty pod tytułem „www zajrzyj tu”, gdzie opisywaliśmy różne fajne stronki. I nagle się okazało, że smok kłapnął paszczą, a nas nie ma.  Nie ma czy jesteśmy, tylko inaczej?  Prawda. Smok kłapnął paszczą i sprawił, że dziennikarstwo jest dzisiaj zupełnie inne, co jest oczywiście banałem, bo to oczywiste, że dziennikarstwo zmienia się i nie ma powrotu do czasów Marka Twaina. I nie ma co się nad tym rozwodzić. Ale zaszła fundamentalna zmiana, którą jest schyłek papieru.  Czyli zmiana technologiczna, a nie jakościowa?  Technologiczna, która pociągnęła za sobą jakościową.  Tylko czy to na pewno zmiana na gorsze? Może myślimy jak starcy, którzy zawsze nie nadążają i „na tym polega postęp”?  Rzeczywiście, czasem jestem blisko Pokoju Starych Dziennikarzy. To takie miejsce w książce, w którym zbierają się na papierosa dziennikarze pamiętający mityczne czasy sprzed Internetu. Nie powiem ci, czy na gorsze, bo odpowiedź na to pytanie nic już nie da. To są po prostu inne światy, inne cywilizacje. Tyle że dawno temu dziennikarz miał chwile oddechu. Był ten moment, kiedy wychodziłeś z redakcji, szedłeś się upić, wracałeś do domu się wyspać, a potem rano wracałeś do roboty.  A teraz? W tym momencie dziennikarstwo newsowe czy mediaworkerowe jest dziennikarstwem całodobowym. I są konsekwencje tego życia w trybie 24/7.  Mówisz o zdrowiu fizycznym i psychicznym dziennikarzy?  Też, choć dziennikarze są tutaj najmniej ważnym elementem. Raczej myślę o tym, że w ten sposób uczysz społeczeństwo funkcjonowania na nieustannie wysokich obrotach, bez momentu zwolnienia i zatrzymania, za to w stanie ciągłego napięcia, stresu, nerwowości. Budujesz sprzężenie zwrotne pomiędzy przestrzenią, która nieustannie dopala, bodźcuje, atakuje kwejkami, memami, gifami, newsami, newsikami, żongluje przed tobą topikami, twittami, belkami a odbiorcą. W pewnym momencie wychowujesz czytelnika, który zaczyna współgrać z tą przestrzenią.  Zacząłem od pytania o twoją nienawiść do dzisiejszych mediów, bo, umówmy się, ani internet, ani social media, ani sami dziennikarze to nie są w twoim „#Upale” bohaterowie czy zjawiska pozytywne.  Nie wiem, czy w mojej książce w ogóle używam kategorii, czy coś jest dobre czy złe. Raczej, dla Feja, głównego bohatera, i ludzi, którzy go otaczają, najistotniejsze jest to, czy coś jest ciekawe czy nudne. I to jest podstawowy, a może jedyny, wyznacznik. Fej nie pyta – czy to co robię jest dobre? Czy szukanie wszędzie tematów i rozkręcanie kolejnych shitstormów jest czymś złym? On ma zupełnie inny system wartościowania.  Właściwie wszystko jest według niego ważne i ciekawe. Z wszystkiego można zrobić newsa, artykuł, wywiad, awanturę medialną. Tak, pytanie tylko, czy wszystko da się przełożyć na język interesujący dla czytelnika, na klikalność. On to próbuje robić i całkiem nieźle mu idzie.  Czy „#Upał” nie jest de facto świadectwem twojego wypalenia zawodowego? Chyba raczej tego, że jestem neoluddystą, który lada chwila rzuci się z młotkiem na klawiaturę. Nic z tego. Nie ma powrotu do maszyn włókienniczych z XIX-go wieku i nie ma powrotu do maszyn do pisania, chyba że nastanie blackout. Korzystam z nowych narzędzi i swoich kolegów też do tego zachęcam. Nie ma innej drogi. To, co się dzieje, jest potężnym wyzwaniem, i wcale nie mówię, że dobrze sobie z tym radzę. Żyjemy w trybie 24/7, a czasami jednak chciałoby się zasnąć. Pytam o to, czy nie jest to świadectwo twojego wypalenia zawodowego, bo nie brakuje w książce wątków autobiograficznych czy opartych na twoich dziennikarskich doświadczeniach.  Moje doświadczenie, z którego rzeczywiście czerpię, jest jedynie punktem wyjścia. Jeżeli „#Upał” zostanie odebrany wyłącznie jako zabawna, przechodząca w groteskową, i w końcu tragiczną, opowieść środowiskową, to będę musiał przyznać, że poniosłem dotkliwą porażkę. To opowieść o winie, karze, lęku przed nudą. Fej jest w każdym z nas, niezależnie od tego czy pracujemy w klasycznej gazecie papierowej, czy pracujemy w portalu internetowym, czy jesteśmy policjantem, nauczycielką czy jeszcze kimś innym. Generalnie jako cywilizacja cały czas powtarzamy: „Zaraz, tylko coś sprawdzę”.  No dobrze, to w kogo wymierzyłeś swoje ostrze? Umknę ci, ponieważ nie pisałem książki oskarżycielskiej, z ambicją wymierzania ostrza przeciw komukolwiek. Raczej chciałem udokumentować pewien stan umysłu.  Zresztą, przy całym swoim zakłamaniu i bezmyślności, Fej nie jest postacią cyniczną. To co robi, robi z wiarą w sens swojej działalności. On chce po prostu wrzucać ciekawe statusy i zmieniać w ten sposób świat.  I wierzy, że to co robi jako pracownik lokalnego portalu, jest ważne i potrzebne. Ale można też go czytać w ten sposób, że to człowiek, który z powodu tego wszystkiego oszalał.  Bo to jest również opowieść o szaleństwie. W „#Upale” w pewnym momencie tracisz rozeznanie – co tu jest prawdą, co mu się wydaje, czy on gada sam ze sobą… To książka, która mi się wymknęła. Pierwszy mój bohater, który jest o kilka kroków przede mną i mówi być może więcej niż ja sam bym chciał powiedzieć… Krótko mówiąc: poniosło cię?  Tak. Istnieje takie ryzyko. Że on mówi odrobinę za dużo.  W tym sensie, że jesteś czynny zawodowo i niektórych rzeczy na głos nie powinieneś powiedzieć?  Może.  To w takim razie może nie jest to świadectwo wypalenia zawodowego, co raczej prowokacja – „zwolnijcie Olszewskiego, on nas rozwala od środka”? Wolałbym nie. I dlatego nie możesz przyznać, że napisałeś książkę oskarżycielską. Czynny zawodowo, na wysokim stanowisku, szef krakowskiej „Wyborczej”. A tu w książce dajesz obłędną mowę oskarżycielską, uderzasz w szaleństwo trybu 24/7, social media, media workerów…  Mówię ci, że nie widzę innej przestrzeni. Nie widzę ucieczki przed internetem jak tylko w inny internet. Owszem, mógłbym wyjechać na wieś i mieszkać w chałupie, ale nie zrobię tego, bo chcę być dziennikarzem, a jeśli chcę nim być, to muszę w tej chwili istnieć na Fejsie i Twitterze. Bo tego wymagają czytelnicy. Dostosuj się albo zgiń?  Są różne odcienie. Masz media, które całkowicie sprzedały się oglądalności i klikalności i masz takie, które próbują zachować pewien rodzaj przyzwoitości wobec czytelnika. I owszem, dają moduł pt. „opowiemy ci świat w 140 znakach”, ale jednocześnie nie rezygnują z ambicji pokazania czegoś większego. Jedni próbują być poważnym portalem informacyjnym, a drudzy publikują obok rozważań na temat seksu analnego rozważania polityczne. Mam nadzieję, że ludzie przyzwyczają się, albo już się przyzwyczaili, że duże teksty również czyta się w internecie. Jeśli doczytają ten wywiad do końca, odszczekam pod stołem. Podobno Jerzy Pilch nie chce rozmawiać „z internetem”, bo uważa, że internet to „rzeka gówna”.  Ach, to jeden z tych słynnych bon motów Pilcha. Ja uważam, że internet to rzeka, w której płynie również gówno.  W jakich proporcjach?  Zdaje się, że pół na pół, bo tyle zajmuje pornografia. Ale jest druga połowa. Ja na przykład kocham długie teksty i bardzo w nie wierzę. Dajemy je i będziemy je dawać, będziemy je mieszać z krótkimi tekstami, by zachować proporcje i nie sprowadzić internetu do strumienia 140-znakowych informacji. Być może w ostatnich kilkunastu latach oglądaliśmy rodzaj internetowego Sturm und Drang, który lada chwila się uspokoi, właściwe barwy wpełzną na właściwe miejsca, właściwe portale będą dawać duże kawałki, a inne portale będą dawać krótkie kawałki… Będę klaskał ze szczęścia. Może już jest tak, że media doszły do ściany, od której będą musiały się odbić? Czy nie jest tak, że media przesadzają ze schodzeniem poniżej pewnego poziomu i, wręcz, traktowaniem odbiorcy jako idioty?  Jeszcze nie doszliśmy do ściany. Jestem w stanie wyobrazić sobie internety informacyjne, które będą dużo mocniejsze i dużo bardziej prymitywne niż obecnie. Miejsca, gdzie ludzie tłuką się znacznie mocniej niż w tej chwili. Ale z drugiej strony, rozmawiałem np. ostatnio z Anną Cieplak, autorką „Ma być czysto”, która twierdzi, że gimnazjaliści mają świadomość tego, co robią internecie. Nam się wydaje, że oni siadają przed klawiaturą i bezrefleksyjnie oblewają pomyjami kolegów i koleżanki, a tak nie jest. Oni wiedzą, jak można kogoś zranić słowami w sieci i że obmowa w sieci może nawet kogoś zabić. To by wskazywało na to, że pewne rzeczy się regulują.  Twoim zdaniem Fej to nie tyle szaleniec czy człowiek pogubiony, ale wręcz typowa medialna osobowość naszych czasów?  Nie medialna, tylko w ogóle osobowość naszych czasów. Typowy człowiek, który fajnie żyje, uznając, że można być jednocześnie A i nie-A. Że można łączyć w sobie w spójny sposób, nie zawracając sobie tym za bardzo głowy, sprzeczności. Że można byś świetnym mężem i świetnym kochankiem, być w domu i wyjeżdżać na wojnę, że można brać narkotyki i ostrzegać przed zgubnymi skutkami narkomanii, chodzić do kościoła i nie wierzyć, itd. itd. Przykładów ludzi, którzy łączą w sobie rzeczy dawniej niewyobrażalne, mamy dzisiaj na każdym kroku na pęczki. Znam gorliwego lewaka, który pracuje w jednym z potężnych koncernów reklamowych, bardzo nie lubi wciskania ludziom kitu, a jednocześnie żyje w firmie, która z wciskaniu ludziom kitu żyje. Pytam go, jak on to łączy, a on na to, że tam po prostu zarabia pieniądze. I takich ludzi jest dzisiaj bardzo wielu. Flexi-wegetarianie, który czasami jedzą mięso czy marksiści, którzy nieźle sobie radzą w bankach, rewolucjoniści, którzy do 15-tej pracują na etacie, a później rozwalają system.  Rozumiem, że Fej nie rozeznaje, co jest dobre, a co złe, ale czy ty również? Czy po prostu boisz się przyznać, co myślisz?  Mam takie rozeznanie, bo gdybym go nie miał, nie pisałbym wyraźnych komentarzy polityczny. Ta książka stała się suwerennym bytem. Puściłem ją w świat i sobie poszła. Mogę być – z rosnącym trudem – jej rzecznikiem, ale to tyle. Czego jestem pewny, to że „#Upał” jest opowieścią o strasznym świecie, w którym rugujemy poza swój horyzont nudę. A konsekwencje tego są bardzo złe.  Dobrze, to inaczej. Czy Fej to pozytywny bohater, którego da się polubić? A czy twoim zdaniem Donald Trump jest pozytywnym czy negatywnym bohaterem?  Negatywnym.  A moim zdaniem on jest jednocześnie pozytywny i negatywny. I poza garstką radykałów etycznych nikt nie czuje się tym zdziwiony. Facet, który potrafi w ciągu kilku godzin powiedzieć rzeczy tak absolutnie wykluczające się wzajemnie i nie ma z tym żadnego problemu. Namawia do zastrzelenia Clinton, a potem mówi, że żartował. Namawia do kochania Meksykanów, a potem buduje mur. Chciałby wyrżnąć muzułmanów w pień, a potem mówi, że są jego braćmi. Itd. itd. W tym sensie wszyscy coraz bardziej jesteśmy Trumpami. I w tym sensie jest to wina, czy efekt, nowych technologii, w których możesz się przeglądać. Masz Facebooka, Twittera, widzisz, co ludzie lubią, co kupują, widzisz w jaki sposób ludzie cię odbierają, widzisz, która z twoich sieciowych twarzy czy osobowości dobrze się sprzedaje, widzisz, jak szybko zapominają… Trump jest ciekawym facetem.  Czyli Fej to pierwszy w historii polskiej literatury bohater trumpowski?  (śmiech) Może.  Odbiłeś mi piłeczkę. W dalszym ciągu nie odpowiedziałeś na pytanie o Feja.  Nie jest szwarccharakterem. Jest trochę straszny, a trochę fajny, troszkę dobry i bardzo zły. Migocze. Z mojego punktu widzenia jest nieszczęśliwym i pogubionym facetem, który nie zdaje sobie sprawy ze swojego pogubienia.  Powinien trafić na oddział zamknięty, na odwyk od chaosu informacyjnego i uzależnienia od internetu? No przecież trafia, ale nic to nie daje, bo to jest tak, jakby ci na dwa miesiące zabrali rękę, a potem ją oddali, mówiąc, że nie powinieneś jej używać zbyt często. Nie da się funkcjonować bez telefonu i bez internetu. W tej chwili jest to funkcjonowanie bez ręki. Brak internetu czy telefonu jest funkcjonowaniem bez kończyny. Internet stał się naszą dodatkową, piątą kończyną. Może wszyscy co jakiś czas powinniśmy się, choć na krótko, udawać na cyfrowy odwyk? Robić tzw. „wylogowanie do życia”?  No, są tacy nałogowi pijacy, którzy przez tydzień nie piją, a potem wracają i znowu idą w tango. Oczywiście dla ich rodzin jest to jakiś zysk, bo to zawsze tydzień spokoju… A tutaj mówimy o rzeczach bardziej miękkich. Można zapytać - o co ci chodzi, co przeszkadza komu, że ty wiesz, co się wszędzie dzieje, że jesteś podpięty, że co chwilę sprawdzasz, co się dzieje? No właśnie, co w tym złego?  Po pierwsze: fajnych, ciekawych, wartych wchłonięcia informacji przybywa, co oznacza, że coraz rzadziej masz czas zatrzymać się i coś przetrawić. Po drugie: nie wiem, może myślę starymi kategoriami, ale wydaje mi się, że jednak fajne są te ekskluzywne chwile, kiedy masz czas do namysłu. Zawsze możesz wyłączyć telewizor i poczytać sobie Baumana czy Kołakowskiego.  Jednocześnie cały czas coś sprawdzając?  Wkurzając się na kolejne dźwięki powiadomień, znów przerywając lekturę, a po chwili orientując się, że czwarty raz wracasz do tego samego zdania i nic nie rozumiesz. Ponieważ nasz mózg nie jest ewolucyjnie przystosowany do multitaskingu.  Internet psuje nam mózgi?  On je z pewnością przesterowuje. A jak głęboka będzie to zmiana, pojęcia nie mam. Czy na przykład anonimowość w sieci i łatwość, z jaką dźgamy tam swoich przeciwników, łatwość z jaką wylewamy hejt, przeleje się na tzw. real?  Czy przez internet stajemy się gorszymi ludźmi?  Nie znam odpowiedzi. Po drugie, tzw. nowe technologie, nie tylko medialne, nauczyły nas potwornie niedobrej cechy, jaką jest niecierpliwość. To też przelewa się na nasze życie. Wszystko musi być już. Brzmię teraz jak stary dziad, ale zastanów się – jak wysyłasz wiadomość na Messengerze, po ilu minutach zaczynasz się wściekać, że ten ktoś ci nie odpowiada?  Szczególnie, gdy ci wyświetla, że ta druga osoba przeczytała wiadomość. To chyba najgorsza istniejąca tam funkcja.  Prawda? I myślisz – o co jej, kurza twarz, chodzi? Czy on coś do mnie ma? Dlaczego ona nie odpowiada od razu? Nie wiem, czy cierpliwość była kiedyś wartością, ale na pewno istniała. Imponują mi ludzie cierpliwi.  Zawsze mamy tendencję do uszlachetniania przeszłości.  Staram się tego nie robić, ale załóżmy, że kiedyś w naszym wokabularzu istniało słowo „cierpliwość”. W tym momencie nie wiadomo za bardzo, do czego miałoby służyć. Jeszcze jedna rzecz – przełóżmy lajkowanie na rzeczywistość i zobaczymy, że jest coraz więcej osób, które lajkują wszystko. Lajkują gościa, który ma neofaszystowski przekaz i lajkują gościa, który ma antyfaszystowski przekaz. Pogubienie kompletne. Byle było mocne i ciekawe. Kto dobrze dowalił, jest dobry i ma lajka.  Lajkujemy wszystko i nie widzimy w tym żadnego problemu. Mam taki, wydaje się kuriozalny, kłopot z „lubieniem” stron, których nie lubię. Chciałbym być np. na bieżąco z działalnością Młodzieży Wszechpolskiej w Krakowie, bo chciałbym wiedzieć co oni robią, ale żeby to zrobić muszę ich polubić, a ja ich przecież nie akceptuję! Ale ludzie nie mają z tym kłopotu. Powiedziałbym, że to wszystko, o czym tutaj sobie gadamy, to problemy z sufitu wzięte, problemy sytej Północy, gdyby nie fakt, że niedawno byłem u uchodźców w Serbii, i oni też lajkują. Siedzą na 20-stopniowym mrozie, mają naładowane telefony, i lajkują. Jeżeli wyciągać z twojej książki odpowiedź na to, kim jest współczesny dziennikarz, to najkrótsza odpowiedź brzmi: szambonurkiem. Nie zgadzam się. W szambie nurkuje kochanka Feja, która zajmuje się moderowaniem treści spływających na portal z fajnymi filmikami. Opowieść o tym, co kłębi się w głowie człowieka, który musi odsiewać sieciowe błoto, to temat na osobny wywiad. Może powinniśmy użyć podziału, według starych kategorii używanych przez Kapuścińskiego, na media workerów i tę ekskluzywną resztę, o której czasem marzą media workerzy, jeśli mają siłę i czas, żeby marzyć i myśleć. Ci drudzy czym się różnią? To ludzie, którzy mają miejsce i przestrzeń, żeby się zastanowić, mają miejsce i przestrzeń, żeby napisać większy tekst, portret, zrobić wywiad na żywo, napisać polemikę, pojechać gdzieś dalej. W większości redakcji dokonała się w ostatnich latach fundamentalna zmiana – dziennikarze rzadziej ruszają się zza biurek. I wcale nie dlatego, że nie chcą. Raczej dlatego, że nie mają czasu wyjść. A nie ma możliwości, żebyś np. przez telefon dowiedział się od kogoś tyle samo, co na żywo. Po prostu nie ma. Chcąc uniknąć pisania powieści środowiskowej, mogłeś bohaterem książki uczynić odbiorcę, konsumenta mediów, a nie samego dziennikarza. Ale przecież Fej również jest konsumentem. Wszyscy dzisiaj jesteśmy dziennikarzami i wszyscy jesteśmy odbiorcami mediów. Wszyscy jesteśmy dzisiaj media workerami.  Granica między dziennikarstwem a nie-dziennikarstwem już nie istnieje. Każdy, kto ma konto na FB, ma własną gazetę. Uparcie czytam „#Upał” głównie jako rozprawę ze współczesnymi mediami i w związku z tym zastanawiam się, czy ta krytyka dziennikarzy i mediów nie jest w jakimś sensie zbyt łatwa?  Oczywiście, że nie jest. Bo w książce widać jednak, jakie to wszystko jest fajne.  Pytam o to, bo krytykowanie dziennikarzy jest dzisiaj bardzo powszechne. Wszyscy wiedzą, jakie naprawdę są „te nasze media” i prawie każdy ma na ten temat krytyczną opinię. To tak jak z mówieniem o politykach, że to kłamcy i złodzieje.  Dziennikarze są chłopcami do bicia z innych przyczyn. Przede wszystkim dlatego, że reprezentują taką opcję polityczną albo inną. Nie zauważyłem, by ktoś miał pretensje do dziennikarzy za to, że zbyt skwapliwie korzystają z tego, co przyniosła cywilizacja, z nowych technologii, z nowych środków przekazu, z nowych rodzajów dziennikarstwa. Wręcz przeciwnie, ludzie są z tego zadowoleni. Popatrz sobie na Pereirę, młodego Wildsteina. To ludzie, którzy na swoich nieprzemyślanych, neurotycznych wypowiedziach, wychowali sobie armię wyznawców na Twitterze. Czy ty w „#Upale” dajesz wyłącznie raport ze stanu dzisiejszych umysłów i diagnozę czy jednocześnie oferujesz czytelnikowi jakiekolwiek remedium, lekarstwo, rozwiązanie, światełko w tunelu? Nic nie oferuję. Nie oferuję żadnej ścieżki, żadnego światełka w tunelu i w ogóle nie mam z tego powodu wyrzutów sumienia. Jeśli ktoś chce, to powinien znaleźć je sam. Książki czytają dorośli ludzie.  Ale czy w jakimś sensie nie zostawiasz czytelnika z niczym? Że kończy książkę i teraz myśli – „i co ja teraz, k…, mam zrobić”?  Naprawdę? Wspaniale! Niech sobie pobędzie w tej pustce, chociaż przez parę minut. Albo idzie do księdza, terapeuty, do matki pojedzie na obiad. A może sam nie znasz odpowiedzi? Nie znam. Cała nasza rozmowa to jasno pokazuje. Nie mam jasnej odpowiedzi i nie potrafię pomóc. I łatwo jest wyłapać oczywiste sprzeczności, w tym co mówię. Poirytowany, a jednocześnie zadowolony i lubiący swój zawód. Pełen ciemności i pełen śmiechu. Niechęci do mediów i świadomości, że innych mediów już nie będzie.  Myślałe w czasie lektury, że ta książka mogłaby się nazywać: „Jądro ciemności. Byłem w medialnym piekle”. I niżej: „Michał Olszewski przerywa milczenie”.  (śmiech) Tak, szkoda, że nie dałem tego określenia do książki. Szczególnie lubię te osoby, które przerywają milczenie po tygodniu lub dwóch. Albo po dwóch godzinach. To bardzo ważki gest.  Wciąż mi uciekasz. Co z tym medialnym piekłem? Mam pewnie zły punkt odniesienia. „Wyborcza” to jednak gazeta, która próbuje zachować rodzaj trudnego kompromisu pomiędzy koniecznością sprostania oczekiwaniom nowych czytelników a chęcią uprawiania dobrego, jakościowego dziennikarstwa. Jak spotkamy się za 10 lat, będziemy wiedzieli, czy ten kompromis jest możliwy. Ale może niekoniecznie ludzie chcą coraz głupszego internetu?  W tym nadzieja. Wiem, jak wygląda medialne piekło, ponieważ moi przyjaciele pracują w serwisach plotkarskich, tabloidach, szybkich portalach. Wiem, jak tam wygląda robota, i jak niektórzy z nich po kilku miesiącach zwiewają stamtąd w podskokach. Ja w takim piekle się – przynajmniej póki co – nie znalazłem. Fej – jak najbardziej. OK, ustaliliśmy, że nie masz tego programu pozytywnego, że nie dajesz rozwiązań...  Program pozytywny rezerwuję sobie na publicystykę. Wychodzę z archaicznego nieco założenia, że kiedy piszę książkę, to nie muszę czytelnikom podsuwać swoich przemyśleń, jasnej pointy – nie bierzcie narkotyków, bo doprowadzą was do zguby; uważajcie z Facebookiem i Twitterem, bo możecie przedawkować. Od tego mam szereg innych narzędzi.  Czyli ucieczka od dziennikarstwa?  Jak najbardziej. Stawiam wyraźną granicę pomiędzy dziennikarstwem a prozą. Ta książka jest fikołkiem, szaleństwem, próbą stanięcia na jednej nodze, zrobienia jaskółki, pokazania języka. Jest wszystkim tym, czego nie zrobię jako reporter.  Bo przecież nie napiszesz dla „Dużego Formatu” reportażu o tym, jakim piekłem jest praca jako szefa krakowskiej „Wyborczej”?  (śmiech) Ale dosypujesz… Przecież nie taki był mój cel. Nie o tym jest „#Upał”. Wrzucam czytelnika do labiryntu i zakładam, że czytelnik jest osobą, która chce trochę pobłądzić, pobyć sam ze sobą, skonfrontować się.  Czyli nie ma tutaj ukrytych między wierszami rad Olszewskiego – wyrzuć telewizor, ogranicz internet, nie kupuj gazet? Po tym, jak wydałem „Low-Tech”, spotkałem na ulicy koleżankę, dawno niewidzianą. Była tam taka historia, że grupa ekologów protestuje przeciwko nowym wyciągom narciarskim. Mówię – wiesz, byłem z dziećmi na nartach. Ona – jak to byłeś na nartach? I oburzona mówi - to jest taka hipokryzja, ja kupiłam twoją książkę, a ty jeździsz na nartach? I tutaj jest tak samo, tak samo możesz mi niesportowo przywalić. Że autor jest fałszywy? Co innego gada, a co innego robi?  Pani Bovary to nie ja. Mówimy o osobnym narzędziu, jakim jest proza. Proza, która traktuje czytelnika w sposób poważny i dojrzały. To jest książka dla czytelników dorosłych. I mam nadzieję, że dzieci nie będą jej czytać. W książce piszesz, że „szybkość to wolność”. Czy możemy w ogóle dzisiaj zwolnić? Nie lubię się spieszyć, nie mam nic przeciwko pociągom, które jadą wolno, a jak jeżdżę z dziećmi autem, to syn z tyłu mi mówi, że jeżdżę jak emeryt. Nawet aparatu cyfrowego nie mam, a zdjęcia z wakacji wywołuję zazwyczaj w marcu. Ale jeżeli mnie pytasz o dziennikarza, to w tej chwili nie ma, niestety, ucieczki przed szybkością i jedyna nadzieja w tych, którzy potrafią być szybcy i rzetelni.  Czy to się nie wyklucza?  A pamiętasz Pana Harmonijkę z „Dawno temu na Dzikim Zachodzie”? Można szybko strzelać i stać po dobrej stronie. Mogę sobie nawet wyobrazić dziennikarza, który rozwala system jednym twittem. Ale norma jest inna. Te przeklęte twitty, wyzwiska, ludzie piszący bzdury, a potem zastanawiający się, co napisali. To, co wypisuje – nie wiem, w jakim stanie – np. na Twitterze Cezary „Trotyl” Gmyz, to jest przecież obraza dla tego zawodu. Ale na przykład z drugiej strony masz ostre, często również obraźliwe, twitty Tomasza Lisa.  Nie ma tutaj symetrii. Nie ma symetrii w gniewie Lisa i we wściekłości Gmyza, który pisze in extenso, że przydałby się wpierdol przeciwnikom politycznym. Wiesz, gdyby było tak, że Twitter nie promieniuje na zewnątrz, to by można powiedzieć, że OK, to taki ring, gdzie wszyscy się bijemy na gołe pięści i nie ma kłopotu. Ale jest inaczej.  Konkretne pytanie a propos porad – co zrobić, by klikał się Kołakowski, Janion i Tischner, a nie celebryci, cycki Dody i sałatka z porów?  To akurat bardzo proste. Musisz w Kołakowskim co jakiś czas w śródtytułach wpisywać „seks”, „przemoc”, „zbrodnia”, „cycki”.  Czy jesteś wrogiem click-baitu, czyli np. sprzedawania ambitnych treści przegiętym tytułem, podkręconym etc. Nie mówię, żeby sprzedawać Tischnera cyckami, ale… Poważnie: ja w ogóle nie wiem, czy Tischner, Kołakowski i Janion muszą się klikać. Oni są z innej planety i z innego obiegu. Ale jeśli uznajemy, że trzeba o nich opowiedzieć w sieci i trafić do nowych czytelników, to trzeba szukać atrakcyjnej formy. Choć nie za wszelką cenę. Nie jestem przeciwnikiem podkręcania tytułów, uwielbiam się nimi bawić. Na przykład?  Przypomina mi się taki wspaniały fragment kabaretu Nowy Pompon. Mieli taką wydrukowaną jedynkę gazety. Ogromny tytuł: „Czy Kennedy żyje?”. I na dole, malutką czcionką: „Nie”. Jeśli się spieszysz, zawsze możesz użyć jednego z tych słów-kluczy, które przyciągają uwagę. „Kontrowersyjny”, „Skandaliczny”, „Brutalny”. Czasy są zresztą takie, że nic nie trzeba wymyślać, podkręcać. Jeden z najbardziej wstrząsających dla mnie tytułów ostatnich dni to np. „Świeca dymna odpalona na spotkaniu z Adamem Michnikiem”. To jak sprzedajemy nasz wywiad na stronie głównej?  „Kontrowersyjny Olszewski przerywa milczenie. Bez tabu o seksie, przemocy, uzależnieniu od coca-coli i białego wina [NOWE]”. A kto jest winny tego, że cycki Dody się klikają? Dziennikarz, czytelnik, a może sama posiadaczka? A dlaczego stosujesz kategorię winy?  Bo wtedy masz trudniej z odpowiedzią.  Ludzie od zawsze lubią oglądać cycki. Tak jak lubią plotki i kroniki kryminalne. Nowe narzędzia, które otrzymaliśmy, umożliwiają oglądanie cycków w stopniu niemożliwym do wyobrażenia kiedykolwiek wcześniej. Konsumowanie pornografii jeszcze nigdy nie było tak łatwe.  Ale zgodzisz się, że cycki Dody zawsze wygrają z Tischnerem, Kołakowskim, Baumanem czy Janion? Jeśli chodzi o słupki oglądalności – tak. Zawsze wygrywały i zawsze będą wygrywać. Tylko kiedyś było to wstydliwe, a dzisiaj jest to normalne i oczywiste. Ale to Tischner zmienia świat na lepsze, a nie Doda. Przestajemy się wstydzić, że np. dużo chętniej czytamy serwisy plotkarskie niż książki.  Dokładnie tak. Żyjemy w tej chwili w piekle demokracji. Wszystko się zdemokratyzowało. I to, o czym 25 lat temu trudno było nam powiedzieć, że zaglądamy do szafy ojca, który wrócił z RFN-u i przywiózł świerszczyki, dzisiaj jest normalnością. Demokratyzacja przestrzeni sieciowej, taka jak np. na Twitterze, spowodowała, że wszystko masz na wyciągnięcie ręki. I prawdę i nieprawdę, i fejk i rzetelną analizę, i materiał, nad którym pracowałeś 10 dni, i materiał, który zrobiłeś w pół godziny i pornografię. Wszystko jest ujednolicone. To kłopot, z którym my wszyscy, nie tylko my, media, ale my, użytkownicy, musimy się mierzyć.  Musimy jako dziennikarze narzucać hierarchię?  To jest coraz mniej możliwe. Regularnie wchodzę na Buzzfeeda albo Reddit i widzę, jak w demokratyczny sposób cycki Dody wchodzą na samą górę, a Tischner jest coraz niżej. To mi się strasznie nie podoba. Ale co z tego, że mi się nie podoba?  Czy według ciebie tabloidy i serwisy plotkarskie są czymś złym?  Tabloidy robią dużo złego, ale politycy się ich boją, co jest niezaprzeczalną zaletą. One wyciągają na wierzch, to co w ludziach było od zawsze. Ludzie zawsze chcieli oglądać cycki, i w końcu to dostali. Szybko chcieli przeskakiwać przez treści, i mają to. Wszystko, co chcieliście mieć na wyciągnięcie ręki, ale wcześniej wam tego nie dawaliśmy.  A teraz bardzo chętnie dajemy.  Tak. Wcześniej trzymali na tym łapę redaktorzy, wydawcy, regulatorzy. Dzisiaj to znika. Mamy przestrzeń internetową taką jak Buzzfeed czy Wykop, gdzie to ludzie sami decydują o tym, co jest dobre a co złe.  No dobra, ponarzekaliśmy sobie. To teraz będzie trudniej. Co ci się w polskich mediach podoba?  Podoba mi się, że po 1,5 roku dobrej zmiany, mimo fundamentalnego nacisku na niezależność mediów i mimo wyraźnej chęci Wielkiego Regulatora, który się nam pojawił, ta niezależność się utrzymuje. Nie dziwią mnie zupełnie próby zamachów na swobodę mediów, bo część z nich jest solą w oku rządzących. Znowu będę narzekał: smutne jest to, że obywatele nie widzą w tym swojego interesu. Jeśli dojdzie do przejęcia przez państwo części koncernów medialnych, będzie jak za Gomułki. A jeśli pytasz o inne rzeczy… (milczenie) Wiesz co, programy o zwierzętach mi się podobają w telewizji publicznej.  Zawsze coś.  W ogóle telewizja publiczna jest ciekawa, bo dzieje się tam proces jak z czasów Monthy Pythona – nie sposób odpowiedzieć na pytanie, co jest ponurym dowcipem, a co prawdą. A poważnie?  Podoba mi się szybkie i bezwzględne dziennikarstwo newsowe, jakie uprawia OKO.press. Andrzej Duda mówi, że podpisał skandaliczną ustawę o reformie edukacji po długich i dogłębnych konsultacjach? Dziennikarze po chwili pokazują, że większość czasu, który rzekomo spędził na konsultacjach, poświęcił życiu rodzinnemu i szusowaniu po białym szaleństwie. Nowe dziennikarstwo, jeśli tylko ma na siebie pomysł, potrafi szybko dotrzeć do fantastycznych danych, wyjąć błyskawicznie smakowite kąski. Wiesz na przykład, że problem „polskich obozów śmierci” jest wyolbrzymiony? Wystarczy kilka prostych działań i widać wyraźnie, że ta fraza w obiegu sieciowym nie istnieje.  Dla mnie to ważna informacja. Jeszcze jeden wątek na koniec, mianowicie wojna polsko-polska. Czy to wymysł mediów i polityków czy coś co istnieje, trwa, dzieli Polskę i Polaków? Naprawdę jesteśmy podzieleni czy się nam wydaje? Niezależnie od tego, co robią gazety, które mogą pewne rzeczy wzmacniać, a pewne osłabiać, polskie społeczeństwo jest podzielone od mniej więcej…  Zaborów.  Może i od zaborów, tak daleko nie sięgam. Dla mnie cezurą jest 2010.  A „wojna na górze”? Nie bagatelizuję jej, ale tzw. zwykli ludzie byli wtedy zajęci czymś innym. Zabiegali o to, żeby znaleźć nową pracę, bo starej już nie było.   Czyli wojna trwa od katastrofy smoleńskiej?  Tak myślę. Jest teraz taka moda wśród szczególnie młodych intelektualistów, żeby wyśmiewać się z Adama Michnika, który podobno nie rozumie Polski i przemian, jakie w niej zachodzą. To nie moja moda. Myślę o tekście „Kłopot” z 1987 roku, w którym Michnik przestrzegał, że „dokonuje się swoista iranizacja Polski. Państwem rządzić będzie totalitarny aparat władzy, a społeczeństwem obywatelskim katolicki kler. Powróci do życia stereotyp ufundowany w pierwszych latach naszego stulecia, stereotyp endecki ze swej genezy, łączący w sobie nacjonalistyczną ksenofobię z tym osobliwym typem katolicyzmu, co to potrafi zespalać nienawiść i kłamstwo w życiu publicznym z kultywowaniem cnót ewangelicznych w domowej prywatności”. To 1987 rok. Co to oznacza, pisane na długo przed Okrągłym Stołem? Że wyśmiewany i upadlany dzisiaj Michnik przewidział pewien proces. I był w stanie go opóźnić o jakieś ćwierć wieku, za co powinniśmy mu wszyscy być wdzięczni, bo jest teraz co rozpieprzać. Czy możemy się jeszcze dogadać? I po drugie, czy musimy? Może wcale nie ma takiej potrzeby?  Co oznacza „się dogadać”? Znaleźć kilka przestrzeni, w której dzielimy wspólny front?  Na przykład.  No to musi dojść do wojny światowej może nawet. Żebyśmy mogli się dogadać. Wtedy zejdziemy do piwnic, zaczniemy robić konspirę, i tam skakać sobie do oczu, ale ginąć będziemy wspólnie.  Czyli na przykład najazd Rosjan może nas połączyć?  O, inwazja rosyjska z pewnością mogłaby nas połączyć. Pięknie byśmy wszyscy ginęli.  A może jakieś mniej radykalne środki? Jakiś mit Solidarności?  No nie, daj spokój. Skąd pochodzisz?  Z wioski na Kaszubach.  No więc masz rozpoznanie napięć pomiędzy tzw. prowincją, miastem powiatowym, wojewódzkim a stolicą itd. W ciągu ostatnich 2 lat straciłem mnóstwo przyjaciół z akademika, z moich roczników, spośród ludzi, którzy mają po 40 lat, ludzi, z którymi się kolegowałem, z którymi spędziłem furę czasu na ławce pod blokiem albo podczas nocnych imprez. Nasze drogi się rozeszły i raczej już się nie zejdą.  Może jesteś zbyt nerwowy?  Może tak. Jestem i pozostanę chłopakiem z małego miasta, ale i tak zostałem rozpoznany jako establishment i lewacka szmata, która pracuje w „Gazecie Wyborczej”. Wspomnieliśmy już o tym, ale wydaje mi się, że to, co dzieje się w sieci, anonimowość i łatwość wyrażania sądów, nie pozostaje bez wpływu na to, co się dzieje w realu. No jednak łatwiej jest łatwiej komuś napluć w twarz, gdy nie siedzi naprzeciwko siebie. Jak ktoś siedzi obok ciebie, to go weźmiesz za rękę i zapytasz: „Dlaczego tak mówisz, stary? Spędziliśmy tyle lat… Dlaczego mówisz o mnie, że jestem lewacką kur...ą?” Mógłbym zapytać swojego kolegi z osiedla, którego już o to nie zapytam, bo go wyrzuciłem ze znajomych właśnie. I on by wtedy odpowiedział – ""Aaa, no sorry, wiesz jak jest, człowiek po pijaku różne głupie rzeczy robi…"". No to może nie powinieneś wyrzucać, tylko pojechać i się spotkać?  Ale nie jestem w stanie pojechać do wszystkich znajomych rozsianych po Polsce i świecie, bo wydaje mi się, że jak jesteśmy dorośli, to powinniśmy wiedzieć, że nie wolno się opluwać. Nie wolno pewnych rzeczy mówić. Gdzieś powraca w naszej rozmowie wątek hipokryzji. Otóż ja jestem po stronie hipokryzji społecznej. Jestem po stronie przekonania, że dopóki facet czy facetka jadą obok mnie tramwajem i pachną kontrowersyjnie, ale nie jakoś bardzo kontrowersyjnie, to muszę to znieść. Ale jak już ten kontrowersyjnie pachnący zwraca się do mnie i mówi: „Zaraz ci przypier...lę w ryja”, no to w tym momencie możliwość rozmowy między nami się kończy. A kto twoim zdaniem wywołał tę wojnę polsko-polską? Samo się zrobiło? Prawa strona? Lewa? PO-PiS? Twitter? Tabloidy? Internet? Dziennikarze?  To jak z lawiną. Gdzie był pierwszy kamyk? Nie wiem. Mogę pokazać, które kamyki złożyły się na lawinę. Ale kto pierwszy? To już jest poza nami. Nie da się dojść do odpowiedzi. Możemy się zastanowić czy są jakieś punkty wspólne. I chyba tyle. Czasami mówimy jednym językiem. A i to nie zawsze.  I ostatnie pytanie. Co z tą Polską?  (śmiech) Uważaj, bo teraz w końcu będę mówił mądrze. Jesteśmy w sytuacji dramatycznej dlatego, że mamy u władzy ludzi, którzy z premedytacją demolują wszystko, co zostało zbudowane po 1989 roku, nieważne czy było to krzywe czy proste, nieważne, czy było to zbudowane ze wszelkimi prawidłami budownictwa czy też się chyliło ku upadkowi, i ja życzę tym ludziom, żeby jak najszybciej odeszli od władzy i żeby słuch po nich zaginął. Ale uważam, że jednym sposobem, czy jedynym momentem, w którym oni zostaną odsunięci od władzy przez społeczeństwo, będzie moment, w którym posypie się gospodarka, a tego nikt, niezależnie od tego, czy jest pisowcem czy platformersem, fanem Nowoczesnej czy Razem, nie może sobie życzyć. Bo wtedy będziemy w stanie głębokiej katastrofy. Może dlatego musicie się usuwać ze znajomymi. Ty mówisz o demokracji, Trybunale, niezależnych mediach, a drudzy mówią – 500 plus, mieszkania, leki dla seniorów…  Nie, nie, granicą jest wulgarny, personalny atak. Jeżeli ktoś mówi – „jesteś zje..em Olszewski ponieważ żyjesz sobie jak w bańce w dużym europejskim mieście, co miesiąc dostajesz niemałe pieniądze za dyrektorowanie w żydowskiej gazecie, jesteś cynglem…” To go usuwasz. Nie. To go jeszcze nie usuwam. Bo moja wrażliwość jest stępiona. Natomiast jeżeli ktoś wyzywa mnie, grozi, obraża znajomych i bliskich, to nara. Nie ma rozmowy. Część moich znajomych, również facebookowych, to gorący zwolennicy PiS-u. Ja z nimi rozmawiam, i będziemy rozmawiać, mimo ze się kłócimy zażarcie, drwią ze mnie bezlitośnie, ale myślę sobie – OK, przeżyję. Jedni usuwają od razu, ja wytrzymuję znacznie więcej. Taki mam zawód. Jak Fej? Fej do polityki się nie miesza, a „#Upał” jest kompletnie poza naszym politycznym piekłem. Choć gdybym pisał go teraz, główny bohater twittowałby pewnie po nocach z prezydentem i premier. Rozmawiał: Grzegorz Wysocki, WP Opinie Michał Olszewski - pisarz, dziennikarz, reporter, autor wielu opowiadań, esejów, wywiadów. Kierował działem reportażu w „Tygodniku Powszechnym”. Obecnie jest szefem krakowskiego oddziału „Gazety Wyborczej”. Ukończył polonistykę na Uniwersytecie Jagiellońskim. Debiutował w 2003 roku zbiorem opowiadań ""Do Amsterdamu"". Jest autorem książek: ""Chwalcie łąki umajone"" (2005), ""Low Tech"" (2009), ""Zapiski na biletach"" (2010), ""Najlepsze buty na świecie"" (2014). ""#Upał"" to jego najnowsza powieść."
http://opinie.wp.pl/piotr-gasowski-bylbym-super-prezydentem-wszystkich-polakow-6102459596248193a,"Piotr Gąsowski: byłbym super prezydentem wszystkich Polaków Mam dwóch przyjaciół, którzy są z zupełnie innej opcji politycznej niż ja. I co ciekawe, nie są zacietrzewieni, mimo że są konserwatystami. Ale bardzo szanuję ich zdanie i dopóty, dopóki to wedle mojej oceny ociera się o zdrowy rozsądek, jeśli czuję, że to wynika z przekonania, a nie z koniunkturalizmu, jestem w stanie rozmawiać. Bo kto powiedział, że to ja mam rację? Kto ma to ocenić? - mówi Piotr Gąsowski w rozmowie z Ewą Koszowską. Ewa Koszowska: Wiele rzeczy ci w życiu nie wyszło? Piotr Gąsowski: Sporo. Ale książka mi wyszła. W sensie: ujrzała światło dzienne. Po wielu trudach i przeciwnościach losu. Po roku pisania, a potem po kradzieży części rozdziałów mojej książki, które musiałem w całości odtwarzać.  Jak z tą kradzieżą było? Wyjechałem na wakacje z rodziną, gdzie skradziono mi torbę, w której był komputer i notatki z nowymi pomysłami. Gotowych rozdziałów nie udało mi się do końca odtworzyć. Miałem z tym ogromny kłopot. Pisząc książkę pierwszy raz w życiu, najczęściej w nocy, wpada się w stan niemal narkotycznego transu. Do głowy przychodzą dziewicze myśli, które w dzień giną i trudno je potem odwzorować. Byłem wkurzony straszliwie. I rozgoryczony. Co tu mówić... Ktoś wyrwał mi kawałek mojej, nieopierzonej jeszcze, literackiej duszy! Masz dystans do siebie? Pewnie, że tak. Widać to zresztą w książce. O tytule równie przewrotnym, co prawdziwym ""Co mi w życiu nie wyszło?"". A gdybym zwróciła się do ciebie ""Wojciechu"", obraziłbyś się? Nie wiem (śmiech). Gdy byłem młodym, początkującym aktorem, wkurzało mnie to. Widzowie często mnie pozdrawiali: Dzień dobry, panie Wojtku. Zastanawiałem, dlaczego? Odpowiedź jest prosta: chodziło im o Wojtka Gąssowskiego, który był znany wiele lat wcześniej niż ja. Dopiero, kiedy zacząłem wychodzić z cienia i stałem się rozpoznawalny, zaczęto zwracać się do mnie per Piotr. Ale dzięki tej i innym historyjkom, mam dzisiaj o czym opowiadać. Tym bardziej, że Wojtkiem jestem bardzo często do dziś (śmiech). To zamieniam się w słuch. Kiedyś byliśmy na koncercie w Spodku w Katowicach. Impreza była sponsorowana przez firmę Polmos. Wiesz, co to znaczy? Domyślam się. Był tam facet, który ciągle się na mnie gapił. Jem sałatkę, a on podchodzi i na mnie napiera. W końcu mnie przyparł do ściany i bełkocze: wie pan, za co pana cenię? Pomyślałem, że może za jakąś rolę... Na co on duka: za ""Gdzie się podziały tamte prywatki"" (śmiech). Albo inna historia. Korty w Szczecinie, rozgrywamy turniej aktorów i w pewnym momencie podchodzi do mnie para. I facet zagaja:
- No i co? Jak tam u pana?
- Wszystko dobrze.
- A ubezpieczony pan jest?
- Gdzie?
- No życie, poliska...
- Gdzieś tam jestem ubezpieczony. Dom na pewno.
- Bo wie pan, ja już mam przygotowaną polisę dla pana. Jak i dla wszystkich kolegów aktorów. 
Wyciąga papiery, a tam... Wojciech Gąssowski. Na początku pomyślałem, że po prostu pomylił imię. Mówi dalej: 
- Pan tyle śpiewa. 
- No śpiewam. 
- Ale wie pan, jak sobie czasem włączymy na imprezie o tych prywatkach, co pan śpiewa... 
Myślę wtedy: ja pierniczę. Przecież ja, po pierwsze, wyglądam zupełnie inaczej. Po drugie - nie mam włosów, w przeciwieństwie do Wojtka. A po trzecie, jestem młodszy od niego o ponad dwadzieścia lat. Ale to, widać, ludziom nie przeszkadza. A już sytuacja z radiem, którą opisałem w książce, jest podsumowaniem tego wszystkiego. Kawałek ""Gdzie się podziały tamte prywatki"" pewnie znasz już na pamięć? Oczywiście. Na imprezach, które prowadzę, często opowiadam te anegdoty. I wtedy nie ma zmiłuj, ""Prywatki"" muszę odśpiewać.  Co cię wprawia w dobry humor? Dobra energia od ludzi. Przyroda. I... alkohol (śmiech). Lubię się napić kieliszeczek dobrego trunku, ale nie tak, żeby się upić. Jest wesoło, mam dobry humor. Nie zamykam się w sobie. Alkohol wyzwala we mnie pozytywne emocje. Na zdjęciu: Piotr Gąsowski i ""Tercet czyli Kwartet"". Uwielbiam też ciekawie spędzać czas. Niedawno wróciłem z nart. Piękna pogoda, cudowne słońce. W dobry nastrój wpędzają mnie też sukcesy moich najbliższych, moich dzieci. Kiedy widzę jak kilkuletnia córeczka i dwudziestoletni syn zaiwaniają na nartach, duma mnie rozpiera. Syn jest już w takim wieku, że pewnie jeździ lepiej i szybciej od ciebie? Co bardzo mnie cieszy. Nie rozumiem historii, kiedy ojciec jest zazdrosny o syna. Równie niezrozumiała jest dla mnie sytuacja, gdy w związku kobiety i mężczyzny występuje uczucie zawiści o wzajemne dokonania. Sam nigdy nie byłem zazdrosny o sukcesy mojej kobiety. Wręcz odwrotnie. Byłem z niej dumny. Polacy są zadowolonym narodem? Coraz gorzej z tym zadowoleniem. Nie wydaje mi się również, by nasz humor był szczególnie błyskotliwy. Mało tego, jeżdżąc po świecie często spotykam się z opinią, że jesteśmy narodem sfrustrowanym, smutnym. Nie trzeba daleko szukać. Weźmy przywitanie. W Europie proste „jak się masz?” jest traktowane jak pozdrowienie. Polacy zamiast odpowiedzieć tym samym, wylewają żale, zadręczają adwersarzy swoimi problemami.  A jak jest z tobą?  Nie jestem od tego wolny. Na pytanie: jak tam, Gąs, u ciebie? też się skarżę: wiesz, boli mnie coś w krzyżu. Nie ma tego: jest OK. Płakanie w kącie też ma jednak dobre strony. Jeżeli jesteśmy w stanie komuś się zwierzyć - coś mnie boli, coś kręci, nie jestem szczęśliwy - w przypadku przyjaźni to zbliża ludzi. To jest ta pozytywna strona naszego narodowego charakteru. Polacy mają problem z dystansem do siebie. Polak z Polaka nie potrafi pożartować. Dotyczy to wielu pokoleń. Byliśmy i jesteśmy chowani w poczuciu historycznej krzywdy, społeczeństwo nie umie się wyzwolić od tej traumy. Zawsze nas ktoś prześladował: a to w czasie II wojny światowej nas sprzedali, to gdzieś znowu nie docenili, wiedzieli o stanie wojennym i nie pomogli. Ciągle jesteśmy tym karmieni. Ja nie mówię, że to jest kłamstwo. Bo to prawda. Tylko jak długo będziemy się jeszcze katować? Przecież nasza historia zna wiele rzeczy, które nam się zdecydowanie udały! Na przykład piękne zwycięstwo - Powstanie Wielkopolskie, któremu w podręcznikach do historii poświęca się dwie strony. Dlaczego TYLKO tyle?! Bo nie lubimy ludzi sukcesu. Internautów przyciągają złe newsy: wypadki, katastrofy, różne wpadki polityków i celebrytów. No pewnie. Bo kogo obchodzi, że ktoś jest dobrym człowiekiem. Trzeba napisać, że jest chu…m. Wtedy każdy przeczyta (śmiech). Interesujesz się polityką? Niestety, za bardzo.  Dlaczego niestety? Zbyt dużo czasu jej poświęcam. Jestem takim amatorskim badaczem mediów. I od niepamiętnych już czasów - a teraz w szczególności - oglądam wszystko od lewa do prawa: TV Republika, TVP Info, TVN24. Czytam ""Politykę"", ""Do Rzeczy"", ""Rzeczpospolitą i ""Wyborczą"". To jest, oczywiście, strasznie pracochłonne i czasochłonne. I jest to rodzaj uzależnienia. Za każdym razem, kładąc się spać, jestem na siebie wkurzony: ""Po co znowu poświęciłem na to g…o tyle czasu. I tak ciągle pieprzą o tym samym. Szans na jakikolwiek konsensus nie ma. Po co mi to?"". Odpowiadam sobie: ""W nadziei, że zaświeci kiedyś słoneczko"" (śmiech). Dzisiaj od polityki nie da się uciec. Dlatego często wyjeżdżam. Przed paroma dniami byłem z dziećmi na narciarskim wyjeździe we Włoszech, zobaczyłem po raz kolejny, że jest życie bez polityki. Nie mogłem badać mediów, bo miałem tylko TVP Polonia, a umówmy się, że na jej podstawie analizy medialne nie byłyby obiektywne (śmiech). Chciałbym wyrobić w sobie pewien rodzaj obojętności, żeby mnie ta polityka nie interesowała. Bo w życiu mam zasadę - denerwuj się i przejmuj tym, na co masz wpływ. Oczywiście, jako obywatel mam wpływ na politykę, biorę udział w wyborach i innych namawiam, by robili to samo. W czasie ostatnich wyborów parlamentarnych musiałem sobie zadać dużo trudu, żeby móc głosować w Chicago. Głosowanie odbywało się  nie w niedzielę, a w sobotę. Najpierw w Polsce musiałem odebrać kartę. Następnie w Stanach znalazłem okręg wyborczy, w którym się zarejestrowałem. Dodatkowo musiał się on znajdować blisko sali koncertowej, w której występowałem.  Tyle z tym było zachodu, że w pewnym momencie pomyślałem, by sobie dać spokój, co to takiego ten jeden głos. Ale nie! Przypomniało mi się, że przecież zawsze młodzieży powtarzam, że jeśli nie mają na kogo głosować, niech idą do urny oddać chociaż pusty głos, pokazując swoje niezadowolenie. By politycy w końcu się opamiętali. Że to nie jest kasta, która ma dożywotnią władzę nad społeczeństwem. Ten milion nieoddanych głosów to też siła. Inaczej zostaniemy ocenieni jako lenie. Dla mnie to, że ktoś nie mógł, bo nie chciało mu się wracać  z działki, znad jeziora czy po prostu wyjść z domu, nie jest żadnym głosem w dyskusji.  Pokłóciłeś się kiedyś o politykę? Zdarzyło się. Ale im jestem starszy, tym zręczniej umiem lawirować. Serio? W jaki sposób? Jeśli ktoś jest zacietrzewiony, słucham i nawet kiwam głową mówiąc: wiesz co, masz rację. Tym samym zbijam go z tropu. Kiedy ktoś przychodzi się naparzać, a ty mówisz: poddaję się, wytrącasz mu broń z ręki. I dopiero potem dodaję: Masz rację, ale…. Staram się również nie włączać w bezsensowne kłótnie, nie być zaciekłym. Oczywiście, przyznaję, że czasami mi się nie udaje. Ale nigdy nie dochodzi do obrażania się. Mam dwóch przyjaciół, którzy są z zupełnie innej opcji politycznej niż ja. I co ciekawe, nie są też zacietrzewieni, mimo że są konserwatystami. Ale bardzo szanuję ich zdanie i dopóty, dopóki to wedle mojej oceny ociera się o zdrowy rozsądek - na przykład dotyczy kwestii ekonomicznej, bądź światopoglądowej - jeśli czuję, że to wynika z przekonania, a nie z koniunkturalizmu, jestem w stanie rozmawiać. Bo kto powiedział, że to ja mam rację? Kto ma to ocenić?  Ja powinienem pracować w polityce. Mając kontakt z politykami-mężczyznami, uderzyłbym w to, co nas łączy - każdy facet lubi porozmawiać o kobietach, samochodach, podróżach, pokonywaniu ekstremalnych przeszkód.  W polityce jest coraz więcej kobiet. Z kobietami też bym się dogadał. Trzeba częściej uderzać w tzw. tematy ogólnoludzkie: miłość, uczucia, emocje. A nie zaczynać od polityki, bo wtedy nie ma miejsca na inne płaszczyzny porozumienia.  Hmm... Gąsowski na prezydenta?  O to, to. Dobrze kombinujesz (śmiech). Byłbym super prezydentem wszystkich Polaków! A masz katastroficzną wizję Polski? Nie, nie mam. Wierzę, że mimo wielu perturbacji wewnętrznych i zewnętrznych, Polska sobie poradzi! Z naszą pomocą! W Europie też jest niespokojnie. Po atakach terrorystycznych narasta strach przed kolejnymi zamachami. Nie boisz się teraz podróżować? Może to dziwnie zabrzmi, ale ja się w ogóle lubię trochę bać. Podnieca mnie coś, czego nie znam, czego się obawiam. Dreszczyk emocji, adrenaliny. Bardzo dużo podróżuję i często jadę do kraju, o którym prawie nic nie wiem. Byłem już w siedemdziesięciu krajach. Na przykład , siedem lat temu, nagle, zachciało mi się pojechać do Albanii. Znajomi pytali zdziwieni: po co tam jedziesz? Odpowiedź mam zawsze taką samą: bo tam nikt nie jeździ. Chcę zobaczyć, dlaczego. Ostatnio byłem w Nikaragui i to samo pytanie padało. A ja znowu odpowiadałem: bo nie słyszałem za wiele o Nikaragui. Oczywiście, należy trochę  przygotować się do wyjazdu, poczytać o kraju do którego się jedzie. Miałem jakieś pojęcie o wojnie domowej, która się skończyła dwadzieścia lat temu o sandinistach i dyktatorze Somozie. Ale tak naprawdę ciężko mi było znaleźć tę Nikaraguę na mapie.  Podróżowanie jest niezwykle emocjonujące. A ja jestem takim trochę kosmopolitycznym duchem. Wszędzie mi jest dobrze. Ale zawsze wracam do mojego kraju z radością! Kocham Polskę, jestem dumny, że tu mieszkam. Coraz bardziej jestem dumny z Warszawy. Stałem się w pewnym sensie, będąc ""słoikiem"", varsavianistą. Lubię sobie pochodzić śladami Powstania Warszawskiego, zwizualizować sobie to wszystko. Jak do tego doszło i dlaczego itd. Jestem dumny, gdy przyjeżdżają znajomi zza granicy, których nie było tutaj dziesięć lat, i mówią: Jezu, jak pięknie. Dlatego wkurzało mnie to nachalnie powtarzane: Polska w ruinie. Ja się z tym nie utożsamiam. To było marne hasło wyborcze. Ale, jak widać, skuteczne! (śmiech). Porozmawiajmy o milszych sprawach. Kto przychodzi na spektakl ""Sceny dla dorosłych, czyli sztuka kochania""? Dzieci nie przychodzą, bo jest za odważny. Natomiast jeśli chodzi o dorosłych, przychodzą widzowie ""od Sasa do Lasa"", od robotnika niewykwalikowanego po profesora uniwersytetu. Dlatego, że jest to przedstawienie o seksie, o naszych fantazjach i pragnieniach z nim związanych. O czymś, co dotyczy każdego z nas. A ludzie lubią oglądać coś, z czym się w jakimś stopniu utożsamiają. Nie ma siły, żeby przeciętny obywatel kuli ziemskiej, przynajmniej z jedną ze scen nie zetknął się w życiu. I na tym polega sukces tego spektaklu, który gramy już od dziesięciu lat. Na zdjęciu: Katarzyna Skrzynecka i Piotr Gąsowski w spektaklu ""Sceny dla dorosłych, czyli sztuka kochania"". Zdarzył się ktoś oburzony taką satyrą o seksie? To się niekiedy objawia tym, że po przerwie widoczne są puste miejsca. Nikt w nas jednak pomidorami nie rzuca. To nie jest sytuacja, która niedawno się zdarzyła pod Teatrem Powszechnym. 99 proc. ludzi wystawianej w nim ""Klątwy"" nie widziało, ale protestowało. Lata temu wyświetlano w kinach film zatytułowany ""Ksiądz"", próbujący zmierzyć się z problemem homoseksualizmu duchowieństwa. I to była jedna z tych nowalijek. Poszedłem do kina. Według mnie film był słaby, choć poruszający. Wychodzę, a tam stoją ludzie z różańcami, z wodą święconą… Myślałem, że to program ""Mamy Cię!"" czy ""Ukryta kamera"". Ci ludzie tego filmu nawet nie widzieli! Jesteśmy świetni w tych demonstracjach, w sprawach, w których nie do końca wiemy, o co chodzi. Że ludziom się chce iść tam pod ten teatr czy kino, stać tam, marznąć, to mnie zastanawia. Po co to? Dajmy żyć każdemu. Nie chcesz iść na spektakl, to nie idź. Nie chcesz tego oglądać w telewizji, przełącz kanał. Nie chcesz czytać tej książki, to wyrzuć ją i przeczytaj inną. Wracając do naszej sztuki, nie ma demonstracji pod teatrem. Nie ma transparentów. Ludzie walą drzwiami i oknami. A widziałeś na widowni osoby, których byś się tam nie spodziewał? Może jakiś polityk PiS-u albo ksiądz? Ale niech sobie wszyscy przychodzą! Ja nigdy nie rozgraniczam widzów na opcje polityczne. Co to za różnica, kim jesteś!? Ważne w tym momencie jest to, że przyszedłeś do teatru! Myślę sobie nawet, że ludzie oglądający nas na scenie są właśnie z różnych opcji politycznych i to im nie przeszkadza reagować podobnie w tych samych miejscach... Śmiać się, wzruszać! I to jest cudowne... Radosne i takie…ekumeniczne! Wziąłbyś udział w takim kontrowersyjnym przedstawieniu jak ""Klątwa"" czy ""Śmierć i dziewczyna""? Nigdy nie wiemy do końca, czy przedstawienie zostanie odebrane jako kontrowersyjne. ""Dziady"" wystawione przez Kazimierza Dejmka, z moim ukochanym profesorem i aktorem Gustawem Holoubkiem w głównej roli, w 1968 roku takim się stały też niejako przez przypadek! W tym przypadku nie chodziło nawet o kontrowersje obyczajowe, tylko polityczne. To lud  czyni króla. To ludzie doszukują się nadwyżek intelektualnych i merytorycznych i robią często z dzieła demonstrację, o której reżyser nawet często nie pomyślał! Dziś powiedzenie na scenie ku...a czy ch...j nie jest już kontrowersyjne. Pokazanie fiuta również. Trochę chyba jest. Sam plakat do ""Śmierci i dziewczyny"", na którym widać kobietę z ręką w majtkach, wzbudził wiele kontrowersji. Przez polski teatr, w ogóle przez teatr europejski, przetoczyła się fala brutalizmu. Jeden z przykładów to ""4.48 Psychosis"" Sary Kane, gdzie Magdalena Cielecka rozwalała sobie głowę o mur, po czym nie wychodziła do ukłonów, bo już nie żyła. Główna bohaterka, w którą się wcieliła, popełniła samobójstwo.  Albo inna sztuka, ""Shopping and Fucking"", której bohaterzy egzystują w środowisku gejów i biseksualistów. W przedstawieniu obficie przewijają się seks za pieniądze i narkotyki. Pamiętam, jak dwadzieścia lat temu w Teatrze Nowym koleżanka zagrała nago na scenie. Nie całkiem nago, bo w woalkach. To była przepiękna, ekstatyczna scena. Czy scena scenicznej kopulacji mojej i żony granej przez moją koleżankę. Była całkowicie ""formalna"", ponieważ pozostawaliśmy w ubraniach i wszystko odbywało się za pomocą odsuwania i przysuwania stołów, które skrzypiały sugerując, co się dzieje. Ale to był teatr symboliczny, który - przynajmniej  na razie - się skończył. Teraz jak się dupcą, to się dupcą. Jak fiut, to fiut. Jak się onanizują, to się onanizują. Na zdjęciu: Piotr Gąsowski i Anna Oberc w spektaklu ""Sceny dla dorosłych, czyli sztuka kochania"" w Teatrze Capitol. Coś, co dziesięć czy piętnaście lat temu byłoby skandalem obyczajowym, dzisiaj jest na porządku dziennym. Dlatego mówię, że tak trudno wyznaczyć te granice. Za rok taką ""Klątwę"" dzieci będą oglądać.Uważam, że nasz wolny wybór demonstrujemy kupując bilet. Jeśli dorośli ludzie, którymi są aktorzy, oraz dorosły człowiek, którym jest reżyser, a także dorosła widownia umawiają się na coś nikomu nie robiąc tym krzywdy, niech robią, co chcą. Nie można ortodoksyjnie tego zabronić. Co innego, na imprezie otwartej, publicznej. Ale po cholerę tam idziesz, skoro wiesz, że zostaniesz zraniony?! Bo najczęściej spektakle te są realizowane za publiczne pieniądze. Ale publiczne pieniądze należą też do tej części społeczeństwa, która chce to oglądać. A jednocześnie można sobie pójść na musical o papieżu. Właśnie na tym polega mądrość, żeby publiczne pieniądze mądrze dystrybuować. Trudno, żeby wszystkim się podobało to samo.  Jeśli rozmawiamy o kontrowersjach, nie sposób pominąć historii, jak prawie zostałeś gwiazdą pornosów. (śmiech) Napisałem o tym w książce. Nie mogę powiedzieć, jak to się skończyło. Ale przyznajesz, że dostałeś propozycję zagrania w filmie pornograficznym? Oczywiście, dostałem taką propozycję. Z tym, że nie wiedziałem, iż będzie to klasyczny pornos! Ale nic więcej nie powiem, bo czytelnicy ominą ten rozdział. A jest bardzo ciekawy. Opisuję tam moją paryską przygodę. I o tym, jak byłem z częścią mojego roku ze Szkoły Teatralnej w teatrze porno. Mieliśmy wtedy po 20, 21 lat.To było dla nas niesamowite przeżycie - takie przysłowiowe , ale nie dosłowne dotykanie i zjadanie zakazanego owocu. Bo w Polsce nawet ""Playboya"" wtedy nie było! Opisałem też swoją pierwszą wizytę w sex shopie w Paryżu. Po prostu naładowany od dziecka tym, że to jest straszne i zboczone, bałem się wejść do środka, mimo że byłem już dorosłym chłopakiem. Miałem wrażenie, że każdy mnie obserwuje. Czułem się jak debil. Ludzie sobie wchodzą, wychodzą. Mężczyźni, kobiety, pary. Mnie tam nikt nie znał, a mimo tego bałem się, że ktoś się domyśli, że jestem Piotr Gąsowski z Polski i naskarży rodzicom.  Lubisz ""uciekać"" we wspomnienia. Dobrze myślisz o przeszłości? Tak. Im człowiek starszy, tym bardziej sentymentalny i nostalgiczny. Moje wspomnienia - uwierz - wystarczyłyby na pięć żyć. Lubię też od czasu do czasu pobyć sam, czego, będąc młodym chłopakiem nie znosiłem. I umiem napawać się tą samotnością. Coś mi się w głowie odklei i tak sobie serfuję w myślach. Przypominają mi się twarze z przeszłości. Bywa często, że chwytam za telefon i dzwonię do kogoś, kogo nie widziałem pięć lat. Albo osiem. Albo szesnaście. I co mówisz po tych szesnastu latach?  Opowiem ci niesamowitą historię, która zdarzyła się kilka tygodni temu. W Paryżu poznałem kiedyś piękną ciemnoskórą aktorkę Sylvie Laporte, którą bardzo polubiłem i której nie widziałem dwadzieścia lat. Pewnego wieczoru, po spektaklu, umówiłem się ze swoją wydawczynią. Mieliśmy nanieść ostateczne poprawki, ponieważ książka szła do druku o szóstej rano, nazajutrz. Gadamy sobie, dzwoni telefon, nie odbieram. Żegnamy się, ona wychodzi, ja idę spać. Godzina trzecia, znowu ktoś dzwoni, z Francji. Oddzwaniam, a tam odbiera... Sylvie. Nagle poczuła potrzebę zadzwonienia, po dwudziestu latach! Ja zaś napisałem w książce, jak bardzo żałuję, że kontakt między nami się urwał. To jest niemożliwe. Dlaczego, ku...a, nie zadzwoniłaś wczoraj. Dlaczego teraz? - spytałem. Ona na to: a mogłam jutro. Ja pierdzielę. No, jest to pewien rodzaj metafizyki. Wierzysz w metafizykę? Na Boga jedynego, to nie może być przypadek. Dwadzieścia lat razy trzysta sześćdziesiąt pięć dni. To jest 7000 dni. I jeszcze pomnóż to sobie razy 24 godziny. I ona dzwoni akurat wtedy, gdy wydaję książkę, w której ją opisuję. Wierzę w przyciąganie myśli. Wierzę w przyciąganie energii. Nie wierzę w Pana Boga. Niestety, ubolewam nad tym. Nie mówię tego cynicznie. Próbowałem, nie wyszło.  Kiedy byłem młodym licealistą, chodziłem do Dominikanów w Poznaniu. Uważałem, że to jest takie miejsce, które pozwoli mi określić polityczną przynależność. Przypomnę tylko, że był wtedy stan wojenny. Ale nie zaraziłem się wiarą. Jak to się mówi, nie dostąpiłem błogosławieństwa wiary. Ale muszę powiedzieć, że dzięki moim rodzicom jestem tolerancyjny.  Jesteś facetem po pięćdziesiątce. Czujesz, że dojrzałeś?  Na pewno. Z dojrzewania, ze starzenia się - mówiąc wprost - wynika dużo pozytywnych rzeczy. Masz znacznie większy dystans do siebie i do otoczenia. Jesteś mądrzejszy. Jesteś w stanie bardziej przewidzieć zarówno przykre, jak i radosne sprawy. Mniej się śpieszysz. Inaczej - chodzisz wolniej, ale śpieszysz się nadal, ponieważ pędzisz, żeby zrobić to, co sobie postanowiłeś.  Na zdjęciu: Piotr Gąsowski w Szklarskiej Porębie. Przykry jest oczywiście sam fakt starzenia się, utrata dobrej kondycji, co dla osoby aktywnej jest smutne i sam to u siebie obserwuję. No i ma się to poczucie, że coraz mniej czasu zostaje na prężne, energiczne życie, które zapieprza jak Pendolino. A mnie tyle rzeczy interesuje, tyle bym jeszcze chciał. Nie chcę mówić, jakbym już umierał, bo i tak, mówiąc nieskromnie, jestem ze swego życia zadowolony. Ja kocham żyć. I to życie musi też trochę boleć. Żeby móc docenić momenty, w których jest cudownie. Tyle jest wspaniałych osób, które mnie otaczały. Dom, który mam, i ten, w którym mieszkałem z rodzicami. Mam super brata, wiernych przyjaciół, dzieci mam fajne.  Wspaniałe matki moich dzieci ! Robię, co kocham. Marzyłem, żeby być aktorem, żeby latać samolotem, podróżować. Wszystko to mam. I broń Boże, nie chciałbym tego spłycić do strefy materialnej. Długo byłem biedny i też byłem szczęśliwy.  Czego w tej chwili chce Piotr Gąsowski od życia?  Chcę dobrze żyć, chcę zdrowo żyć, chcę ciekawie żyć. Chcę kochać i być kochanym! Chciałbym nauczyć się hiszpańskiego i zrobić licencję pilota zawodowego. Chciałbym, żeby moje dzieci robiły to, co kochają. We mnie będą miały zawsze wsparcie. Żeby miały intensywne, mądre życie, życzliwych ludzi wokół siebie po prostu. Tego za żadne pieniądze nie kupisz. I jest to coś, co mnie wspierało w załamaniach emocjonalnych i finansowych, kiedy parę razy byłem w dupie. Trzeba dawać ludziom, nie tylko brać. A dobra energia wraca zawsze…! Trzeba tylko być cierpliwym! I w to właśnie wierzę! Rozmawiała Ewa Koszowska, WP Opinie Piotr Gąsowski - aktor, człowiek kabaretu i telewizji. Absolwent PWST w Warszawie, przez lata związany ze stołecznymi teatrami: Komedia i Nowy. Dzisiaj można oglądać go na przykład w ""Central Park West"" Woody''ego Allena czy w Teatrze 6. Piętro w przedstawieniu ""Okno na parlament"" według Ray''a Cooneya w Teatrze Kwadrat. Część kabaretowego ""Tercetu czyli Kwartetu"". Jako prowadzący intryguje i rozbawia miliony widzów."
http://opinie.wp.pl/grzegorz-wysocki-stary-swintuch-uczy-pisania-picia-i-zycia-czyli-charles-bukowski-w-roli-upadlego-coacha-6102057531384961a,"Grzegorz Wysocki: Stary świntuch uczy pisania, picia i życia, czyli Charles Bukowski w roli upadłego coacha W powszechnym odbiorze – i nie bez własnych zasług przy tworzeniu tego wizerunku – pijak, erotoman i hazardzista. Stary świntuch, który, jak by to określił Jerzy Pilch, przepił wszystkie pralki świata, a może jeszcze więcej. Seksista i mizogin, ale też wrażliwiec, który bez kobiet tracił rozum. Przy nich zresztą też. Jeśli barbarzyńca, to oczywiście czuły. Jeśli potwór, to taki, do którego chcesz się czasami przytulić. Raz nieokrzesany wieśniak, którego słów i zachowań  nie ma nawet co komentować, za chwilę znów – wyczulony na detal poeta, miłośnik muzyki klasycznej, pozbawiony złudzeń mizantrop. Trochę porno, trochę kultura wysoka. Czy można sobie wyobrazić, by ktoś taki jak Charles Bukowski wystąpił nie tylko w roli nauczyciela pisania, ale wręcz… coacha podpowiadającego, jak żyć?  „Był taki okres w Atlancie, gdy ledwie widziałem koniec kabla oświetlenia – był obcięty, żarówki nie było, a ja mieszkałem w obitej papą budzie pod mostem – dolar i 25 centów czynszu tygodniowo – był mróz i starałem się pisać, ale głównie chciałem się napić, a moje kalifornijskie słońce było bardzo daleko i pomyślałem: cóż, do diabła, ogrzeję się trochę, i chwyciłem dłonią przewody, ale nie było podłączone, więc wyszedłem na zewnątrz, stanąłem pod zamarzniętym drzewem i przyglądałem się przez ciepłe oszronione okno, jak sklepikarz sprzedaje jakiejś kobiecie bochenek chleba; i stali tam przez dziesięć minut, gadając o niczym, a ja patrzyłem na nich i powiedziałem, przysięgam, do diabła z tym!, i spojrzałem na zamarznięte białe drzewo. Jego gałęzie wskazywały jedynie na niebo, które nie wiedziało, jak się nazywam, i oświadczyło: Nie znam cię i jesteś nikim. I poczułem to z całą mocą”.  Powyższy obrazek pochodzi z listu wysłanego przez Bukowskiego w 1961 roku do jednego ze swoich korespondentów, Jona Webba. Bukowski, ten – jak wielu by chciało – wariat i prostak, serwuje tutaj kawałek bezpośredniej, prostej, może nawet nieco łopatologicznie wyłożonej, ale sugestywnej i autentycznie poruszającej prozy. Jaką lekcję wyciąga autor „Kobiet” z tego, wydawać by się mogło, błahego, zupełnie nieistotnego wydarzenia? „Jeżeli bogowie istnieją, ich rzeczą nie jest dręczenie nas i poddawanie próbom, by się przekonać, czy nadajemy się na przyszłość, ale czynienie nam dobra, cholernego dobra w teraźniejszości” – odpowiada Bukowski i dodaje sentencjonalnie, że „przyszłość to tylko złe przeczucie”.   Szorstki urok barbarzyńcy  Zdaniem naszego upadłego coacha „człowiek dostrzega cały świat w swojej głowie, dopiero gdy poczuje lufę w ustach. Wszystko inne to przypuszczenia, przypuszczenia, brednie i broszurki”. Bukowski jest zdecydowany w swoich sądach, wydaje kategoryczne wyroki, nie znosi sprzeciwu. Śmieje się z moralistów, choć sam lubi wypowiadać prawdy o życiu z pozycji kogoś, kto doświadczył, wszystko przeżył, wiele razy upadał i się podnosił. Ocenia i oskarża, wyśmiewa i drwi. Bywa nieprzyjemny, piekielnie złośliwy, arogancki. A jednocześnie nie sposób wyzwolić się spod jego szorstkiego, nieznośnego uroku.  „O pisaniu” to opracowany przez Abla Debritto wybór z blisko dwóch tysięcy stron niepublikowanej korespondencji Charlesa Bukowskiego. Jak łatwo odgadnąć po tytule, wybór koncentruje się na listach poświęconych pisarstwu, choć sporym uproszczeniem byłoby twierdzenie, że chodzi tutaj wyłącznie o czytanie i pisanie, o bezlitosne cenzurki wystawiane (najwybitniejszym nawet i powszechnie szanowanym) prozaikom i poetom, rozliczenia ze środowiskiem literackim, jego hipokryzją i zakłamaniem, zakompleksieniem i ogólną małością. Bukowski, nawet mieszając z błotem pismo literackie czy gardząc cyzelującymi swoje utwory poetami, stara się – a może tak mu, przy okazji i niechcący, „wychodzi” – pisać o tym, co najważniejsze. O miłości i nienawiści, o wrogach i przyjaciołach, o życiu i śmierci, o Bogu i pustce po nim oraz, oczywiście, o wyścigach konnych i słuchaniu klasyków, alkoholu i seksie, bolesnych kacach i bolesnych związkach.   O pisaniu i czytaniu, czyli o wszystkim. Literatura u Bukowskiego nie jest światem alternatywnym, do którego ucieka się przed tym prawdziwym. Przeciwnie – literatura to tutaj wstęp do rzeczywistości, rodzaj dopalacza, protezy. Czytanie jako dodatek do życia codziennego, jego wzbogacenie i uszlachetnienie, pauza pomiędzy prozaicznymi czynnościami. W jednym z późniejszych listów Bukowski opisuje, jak to wiele dekad temu mieszkał z pewną damą i nie potrafił zapewnić jej „godziwego życia” („i teraz naprawdę mnie zdumiewa, jak dawaliśmy sobie radę, pijąc bez przerwy, wtedy jednak niewiele o tym myślałem”). W nielicznych momentach abstynencji autor „Szmiry” szedł do biblioteki i z powrotem wracał z książką, na przykład wierszami cenionego przezeń Ezry Pounda. „Kiedyś otworzyłem drzwi i stanąłem w progu z tą ciężką książką w dłoni, a ona spojrzała z łóżka i powiedziała: „Znowu pożyczyłeś te cholerne Pieśni?”. „Tak – odparłem – cały czas nie możemy się pieprzyć”.  Maszyna do pisania Jeszcze ważniejsze od czytania jest dla Bukowskiego pisanie. Nieustanne, obsesyjne, graniczące z szaleństwem. Pisanie bez przerwy, do samego końca. 72-letni pisarz przyznaje, że to właśnie pisanie uratowało go przez domem wariatów, morderstwem i samobójstwem.  W innym liście potępia pisarzy, którzy skończyli z pisaniem, bo np. stali się sławni, zestarzeli się, przeszli na emeryturę: „Nie rozumiem tego: nie ma przecież nic bardziej magicznego i pięknego niż zdania powstające na papierze. Nie ma nic więcej. I nigdy nie było. Żadna nagroda nie jest wspanialsza od czynienia. To, co przychodzi potem, jest co najwyżej drugorzędne. Nie mogę zrozumieć żadnego pisarza, który przestaje pisać. To jak wyrwanie sobie serca i spuszczenie go w kiblu”.  Sam Bukowski pozostawił po sobie setki, tysiące listów, wierszy, opowiadań, krótszych i dłuższych form mniej lub bardziej prozatorskich, mniej lub bardziej poetyckich. Tworzył jeden organizm z maszyną do pisania, sam zresztą był taką maszyną, fabryką tekstów, pisarzem emocjonalnym i kompulsywnym, ślącym swoje teksty w świat, bez nadmiernego poprawiania, pracą nad tekstem, przywiązywania wagi do formy czy gatunku. Bez uporczywego roztrząsania treści i sensów. Ot, paradoks – dostajemy wybór listów na temat pisania i czytania od człowieka, który wychodził z założenia, że nie ma co się za dużo nad tym wszystkim zastanawiać.  Na pohybel pisarzom „Nie znoszę pisarzy, redaktorów ani nikogo, kto chce rozmawiać o Sztuce. Mieszkałem przez 3 lata w podłym hotelu – zanim dostałem krwotoku – i co wieczór upijałem się z byłym skazańcem, pokojówką, Indianinem, dziewczyną, która wyglądała tak, jakby nosiła perukę, oraz 3 czy 4 włóczęgami. Nikt nie odróżniał Szostakowicza od Shelley Winters i guzik nas to obchodziło. Najważniejsze było wysyłanie gońców po alkohol, gdy się kończył” – pisze Bukowski w liście z 1961 roku. W liście późniejszym o ponad 20 lat (1984 rok) przekonywał, że większość poetów pisze „z perspektywy życia pod kloszem”, w związku z czym, to co piszą jest ograniczone: „Wolałbym pogadać ze śmieciarzem, instalatorem lub kucharzem niż z poetą. Tamci po prostu wiedzą więcej o zwykłych problemach i zwykłych przyjemnościach wynikających z tego, że utrzymują się przy życiu”.  W obszernym liście do Williama Packarda wyjaśniał, dlaczego trzyma się z daleka od poetów i opowiadał o swoich doświadczeniach związanych ze spotkaniami z nimi: „Niektórzy z nich byli dość dobrze znani. Ale ich urazy, ich psioczenie oraz zazdrość o każdego innego poetę, któremu się poszczęściło, były niesamowite. Oto ludzie, którzy mieli zapisywać słowa mądre i odkrywcze, a byli tylko chorymi dupkami, nawet pić nie umieli, ślina ściekała im z kącików ust na koszule, po kilku drinkach kręciło im się w głowie, rzygali i ciskali gromy. […] Nie czułem się zagrożony. Liczyło się to, co czułem, gdy już wyszli: ich pospolite złe fluidy zalegały pod dywanem, na roletach okiennych i wszędzie dookoła, czasami dopiero parę dni później znowu czułem się dobrze”.  Ignoruj zdanie motłochu Chcąc wyciągnąć z tego zbioru jedno zdanie, które najtrafniej oddaje podejście Bukowskiego do pisania, prawdopodobnie wskazałbym na fragment listu do Harolda Norse’a, w którym czytamy: „Najlepiej zachować luz, pracować dziko i swobodnie i zawodzić według własnego uznania”.  Autor „Zapisków starego świntucha” opowiada się zdecydowanie, wręcz fanatycznie, za wsłuchiwaniem się wyłącznie w swoje serce, swoje bebechy, swój umysł. Cała reszta – opinia branży, środowiska, wydawców, redaktorów pism literackich, a wreszcie i samych czytelników, zwłaszcza w swojej masie – nie miała dla niego znaczenia. 
„Zdanie motłochu trzeba zawsze ignorować jako coś równie niebezpiecznego jak rzeka rzygowin” – pisze w liście i dodaje, że miejsce na opinię motłochu znajduje się w koszu na śmieci. Przynajmniej w teorii, bo oczywiste jest, że poza Bukowskiego na outsidera, który ma wszystko i wszystkich głęboko w dupie, niekoniecznie i nie zawsze odpowiadała stanowi faktycznemu.  Niszcz Kulturę Snobizmu Innym zjawiskiem, które piętnował była, jak to określał, Kultura Snobizmu, praktykowana przez „wielu bogaczy, fakirów, wiązaczy lin, elektryków i dziennikarzy sportowych, ponieważ oni sądzą, że mają WŁADZĘ. Oni wszyscy są uzależnieni od motłochu niczym liście trzymające się gałęzi drzewa”. Co więc robić? Co zamiast?  „Pieprzyć to” – odpowiada Bukowski – „Więcej papieru, więcej piwa, więcej szczęścia, biegunki, od czasu do czasu niezłej dupy i ładnej pogody, komu to nie wystarcza? I forsy na czynsz, oczywiście. Sam już nie wiem, o czym mówię. Tym właśnie grozi mówienie. Mówisz mówisz mówisz, dobrze jest i przyjemnie, i dość szybko przestajesz wiedzieć, co chcesz powiedzieć […] i właśnie dlatego czuję się o wiele lepiej, gdy rzadko otwieram usta”. Nie przejmuj się fanatykami W jeszcze innym liście Bukowski rozprawia się ze źle rozumianą poprawnością polityczną. W 1971 roku został zaatakowany przez Altę, poetkę i szefową feministycznego wydawnictwa, która oznajmiła, że jest zaszokowana i urażona „gwałcicielskimi fantazjami” Bukowskiego w prozie. Bukowski w liście do Darlene Fife odpowiada, że pisanie o gwałceniu nie jest gwałceniem: „Prawo do tworzenia to prawo wspominania o tym, co naprawdę istnieje”. I dalej: „Samo to, że jakiś mężczyzna jest czarny, nie oznacza, że nie może być sukinkotem, a samo to, że kobieta jest kobietą, nie oznacza, że nie może być suką. Nie odcinajmy się autocenzurą od rzeczywistości z pozycji świętoszka”.  Bukowski sprzeciwia się całkowicie przekonanym do swoich racji fanatykom wszelkiej maści i dostrzega wręcz podobieństwa pomiędzy gorliwością poprawnych politycznie feministek a fundamentalistów religijnych. Pisarz współczuje swojej krytyczce, że cierpiała w małżeńskim łożu (sama się do tego przyznała), ale kontruje: „Niech mi jednak będzie wolno przypomnieć tej uroczej dziewczynie, że mężczyźni także w nim cierpią. Czasami to oni są tymi, którzy wyświadczają tę przysługę. Naprawdę. […] Mężczyźni także szukają kobiet, które umieją przyjąć miłość. Uprzedzenie działa we wszystkie strony. Ale odpieranie takiego ataku jest niemal bezcelowe. To tylko sprowokuje ją do jeszcze większej świętoszkowatości”.  Bukowski zastrzega sobie święte prawo do tworzenia w dowolny sposób, zgodnie z tym, co dyktuje mu rzeczywistość, poczucie humoru lub nawet kaprys. „Kiedyś pytano: jak ktoś, kto kocha zwierzęta, dzieci i psy, może być złym człowiekiem? Teraz pytanie brzmi: jak ktoś, kto walczy o prawa kobiet, może być złym człowiekiem?”.  Pijany zbereźnik cytuje Nietzschego i Szekspira Abel Debritto w posłowiu przypomina o tym, że Bukowski w swoich tekstach i wypowiedziach poniżał wielu znakomitych pisarzy (Szekspir, Faulkner, Henry Miller), a jednocześnie nie zaprzeczał licznym literackim inspiracjom. Bukowski twierdził, że zaczął pisać nie dlatego, że był dobry, ale dlatego, że inni pisarze byli tacy marni, więc trzeba było jakoś na to zareagować.  „Chociaż stale robił błędy w pisowni nazwisk wielu sławnych pisarzy, ten haniebnie ordynarny pijany zbereźnik potrafił przytaczać niemal słowo w słowo długie zapomniane średniowieczne utwory liryczne, rozmaite aforyzmy Nietzschego oraz wiele fragmentów wierszy Szekspira, Whitmana i innych gigantów pióra” – pisze Debritto.  * Oczywiście, nie sposób z pełną powagą traktować „O pisaniu” jako „podręcznik kreatywnego pisania” czy, tym bardziej, zbiór porad od upadłego coacha. Ale, choć używam tych pejoratywnych określeń (coach, creative writing) złośliwie i z przymrużeniem oka, zdecydowanie lepiej by było, gdyby zagubione duszyczki – szukając ratunku przed pustką egzystencji lub próbując się czegoś dowiedzieć o literaturze – sięgnęły po zbiór listów Bukowskiego niż po książki Beaty Pawlikowskiej czy innych domorosłych nauczycieli życia. Jasne, przeżyją szok, może nawet nie wyjdą z tego wstrząsu żywi. Ale powiedzmy sobie szczerze – jeśli ktoś choć przez moment zastanawiał się nad potraktowaniem serio egzystencjalnych porad serwowanych przez celebrytów, być może zawał sprowokowany słowami Bukowskiego, będzie najlepszym, na co w życiu zasłużyli.  Grzegorz Wysocki, WP Opinie"
http://opinie.wp.pl/co-by-tu-jeszcze-spieprzyc-panowie-wojciech-mlynarski-na-wszystko-mial-odpowiedz-6101556544127617a,"""Co by tu jeszcze spieprzyć, Panowie?"". Wojciech Młynarski na wszystko miał odpowiedź Ze słowami się nie pieścił. Smutną, codzienną rzeczywistość opisywał niebanalnie, zabarwiając ją humorem i ciętą ripostą. Siła Wojciecha Młynarskiego polegała na tym, że pisał celnie, trafnie, lirycznie. Widział Polskę ze wszystkimi jej zaletami i wadami. Mistrz polskiej piosenki i kabaretu odszedł 15 marca. 26 marca skończyłby 76 lat.  Coraz częściej w naszym krajuKrzyczy i zabiera głos Prawdziwy Polak. Jego słynne: ""Co by tu jeszcze spieprzyć, Panowie?"" było wykorzystywane zarówno przez lewicę, jak i prawicę. Za pomocą tej piosenki wskazywano idiotyzmy partii Kaczyńskiego i Platformy Obywatelskiej. Ta epokowa fraza świetnie się wpasowuje w sytuację, w której znajduje się Polska. Sam Młynarski mówił w wywiadzie dla ""Rzeczpospolitej"": ""Starałem się nie być ani za białymi, ani za czarnymi. Jednoznaczna konotacja polityczna zobowiązuje do przymykania oczu, a co gorsza, upraszcza myślenie"". Walczył z systemem. Ta jego satyra z jednej strony miała zwrócić uwagę na zwykłego obywatela, z drugiej - walczyła z aparatem władzy. ""To był rodzaj gry. Chodziło o to, by powiedzieć, co się chciało, a jednocześnie by cenzorzy nie mieli się do czego przyczepić"" - tłumaczył Młynarski w programie ""Bez Tajemnic"", poświęconym 25. rocznicy zniesienia w Polsce cenzury. W Polskę idziemy, drodzy panowie, w Polskę idziemy,Nim pierwsza seta zaszumi w głowie, drugą pijemy. Felietony piosenkowe Młynarskiego to absolutny fenomen. Dzięki nim został uznany za twórcę nowej formy artystycznej. ""Wieczorem na recitalu Wojciecha Młynarskiego w sali Teatru Żydowskiego. […] Młynarski, zgodnie z tym, co sam mówi, rzeczywiście wymyślił ''śpiewane felietony''. Jego powodzenie to talent, praca i jeszcze wyczucie zapotrzebowania, które pozwoliło mu utworzyć nową odmianę starego gatunku” - pisał Zbigniew Raszewski w ""Raptularzu"". Stanisław Dygat ocenił, że ""te piosenki kwalifikują go na najbardziej interesującego pisarza w młodej literaturze polskiej"". Pokusiłabym się nawet o stwierdzenie, że przez jakiś czas był jedynym artystą w Polsce, którego interesował los przeciętnego Polaka. Bo polskość przewija się przez cały czas jego twórczości. Bo, kochani, kto na co dzień żyje w cyrku,temu cyrkiem zdaje się normalne życie! Zawsze powtarzał, że pisze dla młodego inteligenta. Uważał, że ""kabaretowa piosenka winna prowokować do myślenia, ale nie jest w stanie go zastąpić"". Ale to nie do końca prawda. Bo jego utwory często trafiały do masowego odbiorcy: od lekarza do operatora wózka widłowego. Od kilkudziesięciu lat nucą je Polacy, często nawet nie zdając sobie sprawy, kto jest autorem słów. Kto nie zna takich przebojów, jak ""Jesteśmy na wczasach"" czy ""Och, życie kocham cię nad życie"", ""Żyj kolorowo"", ""Z kim ci tak będzie źle jak ze mną"", ""Jeszcze w zielone gramy"". Moge tak wymieniac i wymieniać. Ale noc krótka... Te piosenki są ponadczasowe. A na koncerty Młynarskiego przychodzili w większości młodzi ludzie. Dlaczego? A dlatego, że w polskich rodzinach te piosenki są przekazywane z pokolenia na pokolenie.  Czemu ta wolność taka trudna,tyle trudniejsza od niewoli? Wojciech Młynarski napisał ponad 2000 tekstów, między innymi do piosenek, które weszły do kanonów polskiej kultury i muzyki rozrywkowej. Pisał dla: Haliny Frąckowiak, Krzysztofa Krawczyka, Michała Bajora, Hanny Banaszak, Krystyny Prońko, Anny German, Alicji Majewskiej, Zbigniewa Wodeckiego, Maryli Rodowicz, Alibabek, Ewy Bem, Dwa Plus Jeden, Edyty Geppert, Ireny Jarockiej, Andrzeja Zauchy, Łucji Prus, Kaliny Jędrusik, Krystyny Konarskiej, Haliny Kunickiej, Dany Lerskiej, Grażyny Łobaszewskiej, Ireny Santor, Skaldów itd. Od połowy lat 60. współpracował z kabaretami (Dudek, Owca i Dreszczowiec). W latach siedemdziesiątych zaczął pisać większe formy, zwłaszcza libretta operowe: ""Henryk VI na łowach"", ""Cień"", ""Awantura w Recco"", ""Kalmora"". Napisał nowe polskie libretta musicali ""Życie paryskie"" i ""Jesus Christ Superstar"". Jest autorem przekładów piosenek do musicali: ""Fantasics"", ""Huśtawka"", ""Chicago"" i ""Kabaret"". Realizował także programy autorskie, poświęcone wybitnym artystom i twórcom, m.in.: Brelowi, Hemarowi, Ordonównie czy Wysockiemu. Smutne jest to, że Wojciech Młynarski nie ma zastępców. Nie wyhodował sobie uczniów, którzy mogliby podążyć jego drogą. Ma na to też pewnie wpływ tabloizacja mediów, które proponują rozrywkę coraz niższych lotów. Inteligentną satyrę wypierają teleturnieje i seriale. Pozostaje nam więc słuchać jego utworów. Wojciech Młynarski to nasz narodowy skarb. Ewa Koszowska, WP Opinie"
http://opinie.wp.pl/marta-frej-jest-sie-czego-bac-i-jest-z-czym-walczyc-6098800183149185a,"Marta Frej: jest się czego bać i jest z czym walczyć Dowiedzieliśmy się właśnie, że Bogdan Chazan  ma opracować standardy opieki okołoporodowej. Chwilę wcześniej prezydent Andrzej Duda powiedział o konwencji antyprzemocowej - ""nie stosować"". Jest się czego bać i jest z czym walczyć - mówi Marta Frej, rysowniczka, ilustratorka i autorka popularnych memów internetowych, w wywiadzie udzielonym Wirtualnej Polsce. Ewa Koszowska: Jesteś wkurzona? Marta Frej: Jestem. I wiem, że nie jestem sama. Dlaczego kobiety nagle zaczęły się buntować? Nagle? A sądzisz, że studiować, głosować i zarządzać swoimi pieniędzmi możemy dzięki łagodnym, potulnym i pogodzonym z losem prababkom? A może dzięki pradziadkom? Nie. Możemy to dzięki zbuntowanym sufrażystkom w całkiem nieodległej przeszłości. W  solidarnościowym zrywie też brały udział kobiety, walczyły wtedy o wolność kraju, ale były buntowniczkami.  Marsze kobiet ożywiły ducha feminizmu? Ja bym powiedziała, że duch feminizmu ożywia marsze i kobiety. Wielu feminizm nadal kojarzy się z brzydkimi kobietami z nieogolonymi nogami. Jak się żyje z łatką feministki?  Nie mam pojęcia, bo dla mnie to nie łatka. Jestem dumna z tego, ze jestem feministką. Zgadzam się też z tytułem książki, którą niedawno czytałam - ""Feminizm jest sexy"". Jakie są współczesne Polki? Wkurzone, coraz bardziej solidarne, coraz częściej obecne w polityce, świadome swych praw i gotowe, żeby o te prawa walczyć.  ""Czarny protest"" ogarnął cały kraj. Kobiety strajkowały przeciwko zaostrzeniu prawa aborcyjnego. O co dzisiaj walczą? Uważam, że ograniczenie ""Czarnego protestu"" tylko do walki z zaostrzeniem prawa aborcyjnego to zbyt duże uproszczenie. Groźba zaostrzenia ustawy przelała po prostu czarę goryczy polskich kobiet. Niemniej jednak prawa reprodukcyjne to dalej bardzo ważny temat.  Zaledwie kilkanaście dni temu minister zdrowia Konstanty Radziwiłł powiedział, że odmówiłby wypisania zgwałconej kobiecie recepty na antykoncepcję awaryjną, powołując się na klauzulę sumienia. Użył chybionego argumentu, że to tabletka wczesnoporonna, więc albo cynicznie skłamał, albo jest ignorantem. Dowiedzieliśmy się właśnie, że Bogdan Chazan  ma opracować standardy opieki okołoporodowej. Chwilę wcześniej prezydent Andrzej Duda powiedział o konwencji antyprzemocowej - ""nie stosować"". Jest się czego bać i jest z czym walczyć. Według arcybiskupa Hosera prawa kobiet nie są niczym zagrożone. ""Kościół przecież nie życzy kobietom złego życia, tylko dobrego życia, pełnego życia i również pełnych możliwości psychofizycznych"" - tłumaczył w RMF kościelny hierarcha. Nie będę komentowała wypowiedzi przedstawiciela najbardziej patriarchalnej i niedemokratycznej instytucji współczesnej Polski. Pozwolę sobie tylko przypomnieć, że pan Hoser twierdzi także, że w Polsce gwałtów nie ma wiele, a ciąży z gwałtów jeszcze mniej, bo stres chroni przed zapłodnieniem . Czujesz opresję Kościoła? Kościół od zawsze zagląda kobietom do majtek. To dość opresyjne. Niedzielna manifa przeszła pod hasłem ""Przeciw przemocy władzy. Dość wyzysku reprodukcyjnego"". Rząd PiS prowadzi politykę skierowaną przeciwko kobietom? Jeżeli zgodzimy się, że sprowadzanie człowieka do roli inkubatora, pomocy domowej czy manekina do rozładowywania frustracji jest złem, to odpowiedź nasuwa się sama. Posłanka Nowoczesnej Joanna Scheuring-Wielgus poszła o krok dalej i uważa, że PiS nienawidzi kobiet. Ma rację? Na pewno ma prawo do wyrażania swoich poglądów. Dla mnie ""nienawiść"" to bardzo silne słowo i używam go niechętnie i w ekstremalnych przypadkach. Powiedziałabym raczej, że PiS nie rozumie współczesnego świata i ludzi, a kobiet to przede wszystkim nie docenia. Nie zapominajmy, że na czele rządu stoi kobieta. Ma to dla ciebie jakieś znaczenie? Z faktu, że pani Beata Szydło jest premierem rządu PiS, nie wynika, niestety, że reprezentuje ona interesy kobiet. Podobnie, jak w przypadku wielu innych posłanek.  Myślałaś o tym, by wejść do polityki? Co byś zmieniła w pierwszej kolejności? Na dobrą sprawę wiele moich działań ma polityczny wymiar. Ale jeśli przez ""wejście do polityki"" rozumiesz zapisanie się do jakiejś partii, to ja jeszcze poczekam.  Jacky Fleming w swojej książce ""Kłopot z kobietami"" opowiada nam, że jeszcze 200 lat temu mężczyźni mówili o kobietach, że mają małe mózgi, słabe ręce i skłonność do histerii. Po ostatnich słowach Janusza Korwin-Mikkego można wnioskować, że od tamtego czasu niewiele się zmieniło. Jacky Fleming jest wspaniała! Opowiada o tym z takim talentem, humorem, dystansem i inteligencją, że jest moją absolutną idolką. Natomiast słów tego pana nie będę komentować, bo regularnie przekracza on granice absurdu.  ""Kobiety powinny zarabiać mniej, bo są słabsze, mniejsze i mniej inteligentne"". Co być odpowiedziała Korwinowi, gdybyś go spotkała? Jak powiedziałam wcześniej, nie mam nic do powiedzenia ani temu panu, ani o tym panu. Jakie zachowania mężczyzn najbardziej Cię denerwują? Te same, które denerwują mnie u kobiet. Wynikające z uprzedzeń, nierównego traktowania ludzi i stereotypowego myślenia. W społeczeństwie dominuje pogląd, że feministki nienawidzą mężczyzn. Słusznie? Niesłusznie. Wynika to z faktu, że wciąż jeszcze dużo ludzi nie chce zrozumieć słowa feminizm, posługując się kalką, którą po raz kolejny przywołujesz: nieogolone nogi, brak urody, nienawiść do mężczyzn. Na szczęście jednak  świadomość się zmienia i dociera do ludzi, że feminizm to walka o równouprawnienie i równe traktowanie, walka z przemocą wobec kobiet, walka o ich prawa reprodukcyjne, o pozycję matek, o mniejszości seksualne, przeciwdziałanie wszelkiej dyskryminacji i wiele innych tematów, bo to bardzo szerokie pojęcie. Jak w ogóle postrzegasz Polskę i Polaków? Polska to moja rzeczywistość, która uwiera i którą muszę próbować zmieniać. Muszę próbować, bo nie wyobrażam sobie, żebym mogła mieszkać gdzie indziej. Polacy natomiast to połowa społeczeństwa. Drugą połowę stanowią Polki. Kto i dlaczego nas dzieli?  Za wszystko, co się dzieje w kraju odpowiadamy wspólnie, jako społeczeństwo. O co walczysz swoimi memami? Nie wiem, czy walczę. Walka kojarzy mi się z poświęceniem i bohaterstwem, a ja się w ogóle nie poświęcam, uwielbiam je robić. Czy to bohaterstwo robić coś, co się uwielbia? Tworząc mem, zwracasz uwagę, by nie urazić czyiś uczuć?  Na pewno urażanie uczuć nie jest moim celem. Wolę stymulować mózg, zarówno swój, jak i odbiorczyń i odbiorców. Jeśli mówimy już o urażaniu uczuć, to w związku z sytuacją w Teatrze Powszechnym i zamieszaniu wokół spektaklu ""Klątwa"", uważam, że artykuł 196 KK w obecnym brzmieniu powinien zostać natychmiast zlikwidowany, bo jego poziom ogólności pozwala czynić z niego narzędzie cenzury. 8 marca jest dla Ciebie specjalnym dniem?  Tak się składa, że od kilku lat 8 marca uczestniczę w jakichś działaniach artystyczno-społecznych. Rok temu zorganizowaliśmy w ramach Centrum Promocji Młodych warsztaty z manifestowania, a w tym roku wezmę udział w Międzynarodowym Strajku Kobiet, a potem pobiegnę na wernisaż wystawy „Złe Kobiety” w Centrum Kultury Zamek w Poznaniu, w której biorę udział. Rozmawiała Ewa Koszowska, WP Opinie Marta Frej - malarka, ilustratorka , animatorka kulturalna, prezeska Fundacji Kulturoholizm, mama Maćka, współzłożycielka Klubu Krytyki Politycznej w Częstochowie. Laureatka nagrody Okulary Równości 2015, przyznawanej przez Fundację im. Izabeli Jarugi-Nowackiej."
http://opinie.wp.pl/marek-raczkowski-sto-piecdziesiat-procent-szczescia-6097061140145281a,"Marek Raczkowski: sto pięćdziesiąt procent szczęścia Przez piętnaście lat pracowałem tylko w nocy i zawsze pod wpływem kokainy. Świetnie mi to służyło, dopóki w czerwcu nie dostałem wylewu. Teraz muszę uczyć się wszystkiego od nowa. Męczę się z miesiąca na miesiąc. Ale powoli zaczynam zapominać o komforcie, jaki dawał mi narkotyk - mówi w rozmowie z Agatą Napiórską Marek Raczkowski, malarz, rysownik, plakacista i satyryk. Na spotkanie z Markiem Raczkowskim docieram nieco spóźniona. „Widziałem, że się tutaj kręcisz i nie możesz znaleźć właściwego adresu – wita mnie w progu, kończąc rozmowę z sąsiadką. – Wejdźmy do środka – proponuje. – Mam kłopot. Przyjaciółka mi się rozchorowała i od rana szukam dla niej gastrologa. Kawy? Herbaty?”. Już, już, zrobię tylko kawę i termofor. – Kręci się przy kuchence, puszcza wodę w kranie, otwiera szafki. Termofor? Staje przy zlewie. Do butelki po coca-coli zero wlewa gorącą wodę z kranu. Muszę zrobić termofor. Ale chyba to nie jest wystarczająco ciepłe. Mogę wlać wrzątek? Chyba lepiej zmieszać wodę z kranu z wrzątkiem. Zaraz wracam, tylko zaniosę to na górę. Marek Raczkowski zawija butelkę w szary ręcznik. Idzie w stronę wewnętrznych schodów, po czym znika na górze. Mam czas, żeby rozejrzeć się po pomieszczeniu. Pokój dzienny jest połączony z kuchnią. Po jednej stronie stoi kanapa z brązowej skóry i fotel do kompletu. Na niskim okrągłym stoliku leżą: laptop, paczka papierosów, zapalniczka, popielniczka, alkomat w eleganckim futerale, książki (Italo Calvino i Herta Müller). Na krześle przybory do rysowania. W tle ściana białych szafek kuchennych i lodówka. Po mieszkaniu przechadza się kot Pierożek. Mój gospodarz wraca po chwili i siada na brzegu fotela. Pije kawę z mlekiem i cukrem. Co jakiś czas dozuje sobie prosto do ust kilka kropli płynu z małej brązowej buteleczki. Regularna praca przychodzi ci z łatwością? Stale publikuję w kilku gazetach, mam terminy, które trzymają mnie w ryzach. Chociaż to nie jest proste. Już nie pamiętam, jak to było, gdy nie musiałem robić czegoś na czas. Co jest w tej buteleczce? Wyciąg z dziurawca. Dobry na wątrobę i depresję. Dostałem od przyjaciółki, która zajmuje się ziołolecznictwem. Dzwoni telefon. To mój ojciec. Muszę odebrać. Rozmawia z ojcem i przechadza się przy tym po mieszkaniu. Po kilku minutach wraca na fotel. Przepraszam, ojciec lubi sobie pogadać, ma osiemdziesiąt osiem lat. Teraz się rozchorował i boli go ręka. Podobno od tego, że zjadł za dużo rosołu. W dodatku to ja mu ten rosół wysłałem. Gotujesz rosół? Nie, nie, ja nie gotuję. Przyjaźnię się z Orianą, która prowadzi restaurację, mieszka obok mojego taty i czasem dowozi mu jedzenie. Poza tym gotuje dla niego też pani z Ukrainy. Wstaje i podchodzi do drzwi. Szuka czegoś w przedpokoju. Wraca z małpką żołądkowej gorzkiej i blaszanym kieliszkiem, który po drodze wyjmuje z szafki. Pije na zmianę wódkę, kawę i wyciąg z dziurawca. Wódki? Nie, dziękuję. Niezła mieszanka. To dlatego, że dopiero wstałem. Zegar ścienny w kuchni wskazuje czternastą trzydzieści. Pracowałem całą noc, bo musiałem dziś oddać rysunek. Zawsze pracujesz w nocy? I na ostatnią chwilę? Nie zawsze w nocy. Obrazy maluję w dzień. Raz, że wolę do tego światło dzienne, dwa, tak mnie to wciąga, że trudno się oderwać. Z obrazami jest tak, że nie wiadomo, kiedy są skończone. Praca kończy się, gdy obraz się sprzeda. Przez piętnaście lat pracowałem tylko w nocy i zawsze pod wpływem kokainy. Świetnie mi to służyło, dopóki w czerwcu nie dostałem wylewu. Teraz muszę uczyć się wszystkiego od nowa. Męczę się z miesiąca na miesiąc. Ale powoli zaczynam zapominać o komforcie, jaki dawał mi narkotyk. O tym stanie beztroski, kiedy wszystko mi świetnie wychodziło. I to nie było złudzenie – naprawdę świetnie mi wychodziło. A alkohol? Marek Raczkowski nalewa sobie drugi kieliszek. Mogę sobie siedzieć z kieliszkiem wódki czy szklanką whisky i dumać nad tematami. Bo rysunki satyryczne to głównie wymyślanie. Rysowanie i kolorowanie zajmują ułamek czasu. Nie można się upić i pracować, to niemożliwe. Praca w domu polega na tym, że nikt nie kontroluje mojej trzeźwości. Ale nie zawalasz terminów? Nie, czasem jedynie trochę je przeciągam, bo wiem, że jak deadline jest na piątek, to w piątek nikt i tak tego nie potrzebuje. I mogę odesłać w poniedziałek rano. W związku z tym w sobotę nic nie robię, a w niedzielę zaczynam panikować. Czyli w soboty odpoczywasz? Mam takie okresy, że muszę robić coś dla siebie. Robię wtedy małe rzeźby, konstruuję coś, nagrywam. Cierpię na nadmiar kreatywności. Mam tak od dziecka. Wymyślę jakiś trójkołowy samochodzik i muszę wykonać serię szkiców i model tego samochodzika. Idealną pracą dla mnie byłoby prowadzenie programu „Top Gear”. W dzieciństwie marzyłem, żeby skonstruować samochód z dwóch zespawanych rowerów. Chciałem nawet wystartować w zawodach minicarów na Agrykoli, ale dyrekcja szkoły, ze względu na moje złe stopnie, nie pozwoliła mi wypożyczyć kółeczek. Co z pomysłami, zapisujesz je gdzieś? Pomysły szkicuję. Czasami te rysunki są bardzo staranne, aż sam się dziwię, jak je potem przypadkowo znajdę. Wstydzę się, gdy ktoś mnie odwiedza, a ja skupiony siedzę nad rysunkiem samochodzika. Mam jakiś rodzaj adhd. Gdy planuję sobie pracę, obstawiam się różnymi rzeczami. A w tygodniu? Jak wygląda twój przeciętny dzień? Zwykle wstaję niezbyt późno, bo mniej więcej o ósmej. Chociaż od niedawna lubię wcześnie się położyć, tak koło dwudziestej trzeciej, i wstaję potem nawet o piątej. Robię sobie kawę. Włączam radio. Mam radio w każdym pomieszczeniu. Chętnie słucham bloku porannego, który leci od siódmej do dziewiątej w tok fm: Wielowieyska, Żakowski, dawniej też Paradowska… Jem croissanta i maczam go w kawie. No i zaczynam palić papierosy. One są najgorsze. Pokonałem kokainę, cholerny nałóg porównywalny z heroiną, a tego rzucić nie potrafię. Pracujesz przy tym stoliku? Na górze jest biurko, ale tak, pracuję na ogół właśnie tutaj. Z prostego powodu – mam tu telewizor. Kiedy zrezygnowałem z kokainy jako katalizatora refleksji, zacząłem słuchać radia tok fm i oglądać tvn24. Mam nadzieję, że nie ulegam manipulacjom. Czasem zmieniam kanały. Nie oglądałeś telewizji, jak brałeś kokainę? W oglądaniu telewizji miałem krótką przerwę. Bo kokaina nie dość, że jest nielegalna, to dużo kosztuje. W pewnym momencie odpuściłem wszystko – odłączyli mi telewizję, często nie miałem nawet internetu. Potem wykaraskałem się z problemów finansowych, zmieniłem mieszkanie, mam telewizor, rower elektryczny, a nawet samochód. Wcześniej miałem tylko mnóstwo inwencji. Teraz muszę obstawiać się różnymi rzeczami, które są katalizatorami działań: lubię dobre jedzenie, przyjemne alkohole, zwłaszcza te słodkie. Po wylewie możesz pić? Właściwie to mogę wszystko. Palę też trawkę. Chociaż marihuana znudziła mi się, gdy poznałem kokainę. Wcześniej wydawała mi się idealna do tworzenia satyry. Jestem niewątpliwie artystą niewolnym od nałogów i skorym do eksperymentów ze swoją psychiką. Lubiłem też malutkie, powtarzam: malutkie, dawki lsd. Niewielkie ilości są dobre do pracy. Chętnie spróbowałbym każdego narkotyku, ale teraz już się boję. To co teraz robisz, jak nie masz pomysłu? Oglądam dużo telewizji. I się wkurzam. Czekam, aż pomysł przyjdzie. Jak nie przychodzi, idę spać i nastawiam budzik na piątą. Dzwonek do drzwi. Okazuje się, że to przyjaciółka Marka, Agnieszka. Wchodzi do kuchni, wyciąga z torby i stawia na blacie różne buteleczki z ziołami, po czym oboje z gospodarzem kierują się na górę. Po chwili Marek Raczkowski wraca sam. Siada na oparciu fotela. Nalewa sobie kolejny kieliszek. Naprawdę przepraszam za to zamieszanie, trudna sytuacja. Nic nie szkodzi, życie. Ile dziennie wypijasz? No, zwykle taką pięćdziesiątkę wysączę w ciągu kilku godzin pracy. Mam zresztą alkomat. Pokazuje. Nie byle jaki. Kosztował sześćset złotych. Przydaje mi się, gdy chcę wyjść z domu albo pojechać gdzieś samochodem. Zresztą często używam samochodu, żeby nie pić. To znaczy? No, jak wiem, że muszę być gdzieś, gdzie można pić, a w domu czeka praca do zrobienia, jadę samochodem, żeby nie pić. Jeżdżę też rowerem i dużo chodzę. Ale najczęściej jednak do knajp. Jem coś, wypijam gorącą sake, która wydaje mi się zdrowotna. I wracam pieszo dwa–trzy kilometry. Naprawdę byłem już jedną nogą na tamtym świecie. Mrożek napisał Baltazara po wylewie – musiał sobie siebie przypominać. Ja nie mam takich konsekwencji. To cud, że z tego wylewu wyszedłem w stu procentach. Wyszedłeś z niego w stu pięćdziesięciu procentach. Jesteś szczęściarzem – dodaje przyjaciółka, schodząc na dół. Marek Raczkowski, autoryzując tekst kilka miesięcy później, powiedział, że zachowa go sobie na pamiątkę, bo w międzyczasie wiele się zmieniło, był w szpitalu i teraz musi bardziej o siebie dbać. Marek Raczkowski, urodzony w 1959 roku w Warszawie – malarz, rysownik, plakacista, satyryk. Ukończył Wydział Architektury Wnętrz Akademii Sztuk Pięknych w Warszawie. Publikował w „Przekroju”, „Polityce”, „Życiu”, „Gazecie Wyborczej”. Mieszka w Warszawie. Agata Napiórska, fragment książki ""Jak oni pracują"", Wydawnictwo W.A.B., marzec 2017"
http://opinie.wp.pl/umberto-eco-jak-nie-uzywac-telefonu-komorkowego-6094686969316481a,"Umberto Eco: Jak nie używać telefonu komórkowego  Łatwo jest ironizować na temat posiadaczy telefonu komórkowego. Trzeba jednak ustalić, do której z wymienionych poniżej pięciu kategorii należą. Pierwsza to ludzie z niezauważalnym czasami upośledzeniem, zmuszeni utrzymywać stały kontakt z lekarzem lub pogotowiem ratunkowym; chwała postępowi technicznemu za oddanie im do dyspozycji tak dobroczynnego aparatu. Druga to ci, którzy ze względu na ważne obowiązki zawodowe muszą stawić się na każde wezwanie (dowódcy straży pożarnej, lekarze rejonowi, specjaliści od przeszczepów oczekujący na świeże zwłoki oraz Bush, bo jeśli jego zabraknie, świat wpadnie w ręce Quayle’a); komórka to dla nich twarda konieczność i żadnej radości im nie sprawia. Kategorię trzecią stanowią cudzołożnicy. Dopiero teraz, po raz pierwszy w dziejach, mają oni możliwość otrzymywania wiadomości od tajnego partnera w taki sposób, że członkowie rodziny, sekretarki i złośliwi koledzy nie są w stanie podsłuchać rozmowy. Wystarczy, żeby numer znali tylko ona i on (albo on i on, ona i ona; innych możliwych kombinacji nie potrafię podać). Wszystkie trzy wymienione wyżej kategorie mają prawo do naszego szacunku. Co się tyczy dwóch pierwszych, gotowi jesteśmy znieść zakłócenie spokoju w restauracji lub na pogrzebie, cudzołożnicy zaś są zazwyczaj bardzo dyskretni.  Natomiast pozostałe dwie kategorie są grupami podwyższonego ryzyka (również dla siebie, nie tylko dla nas). Pierwsza to ludzie nieumiejący ruszyć się z miejsca, jeśli nie mogą paplać o błahostkach z przyjaciółmi lub krewnymi, z którymi przed chwilą się pożegnali. Trudno byłoby im wytłumaczyć, dlaczego nie powinni tak postępować. Nie są w stanie opanować dążenia do kontaktu z innymi, cieszyć się chwilami samotności, interesować się tym, co w danej chwili robią, rozkoszować się oddaleniem po delektowaniu się bliskością, muszą demonstrować swoją wewnętrzną pustkę, czyniąc z niej wręcz własny emblemat i sztandar; skoro tak jest, ich problemem powinien zająć się psycholog. Przeszkadzają nam, ale musimy zrozumieć ich straszliwą wewnętrzną jałowość, dziękować Bogu, że nie jesteśmy nimi, i wybaczać (nie wolno nam dać się opanować szatańskiej radości, że tacy nie jesteśmy, byłby to bowiem przejaw pychy i braku miłosierdzia). Uznajmy w nich swoich bliźnich i nadstawmy drugie ucho.  Do ostatniej kategorii zaliczają się — oprócz stojących na najniższym szczeblu drabiny społecznej nabywców atrap komórek — osoby pragnące publicznie dowieść, że są bardzo potrzebne innym, zwłaszcza ze względu na prowadzone interesy. Rozmowy, których musimy wysłuchiwać na lotniskach, w restauracjach i pociągach, prawie zawsze dotyczą transakcji finansowych, opóźnień w dostawie profilowanych wyrobów żelaznych, przyspieszenia wyprzedaży partii krawatów oraz innych spraw, które w intencji mówiącego upodobniają go do Rockefellera.  Otóż mechanizm podziału klasowego okazuje się okrutny. Zarabiający ogromne sumy nowobogacki wskutek ciążącego na nim proletariackiego piętna nie umie posługiwać się sztućcami do ryb, zawiesza małpkę na tylnym oknie swojego ferrari, świętego Krzysztofa na tablicy rozdzielczej prywatnego odrzutowca i wymawia manágment zamiast mánagment. Nie zaprasza go więc księżna de Guermantes (a jego dręczy pytanie dlaczego, skoro posiada jacht tak długi, że sięga jak most od brzegu do brzegu).  Tacy ludzie nie wiedzą, że Rockefeller nie potrzebuje komórki, bo ma sekretariat tak duży i sprawny, że tylko w najgorszym wypadku, kiedy umiera jego dziadek, pojawia się kierowca i szepce mu coś do ucha. Człowiek prawdziwie potężny nie musi odpowiadać na każdy telefon, wręcz przeciwnie — jak zwykło się mawiać, często bywa niedostępny. Nawet na niskim poziomie zarządzania za symbole sukcesu uchodzą klucz od własnej toalety i sekretarka mówiąca: „Szef przed chwilą wyszedł”.  I tak ten, kto popisuje się swoim telefonem komórkowym jako emblematem władzy, w rzeczywistości ujawnia wszystkim swoją rozpaczliwie podrzędną pozycję. Musi przecież stawać na baczność — nawet jeśli leżał w łóżku z kobietą — za każdym razem, gdy zadzwoni pełnomocnik zarządu; aby zarobić na życie, jest skazany na ściganie dniem i nocą dłużników; z powodu jakiegoś czeku bez pokrycia bank prześladuje go nawet podczas pierwszej komunii córki. Fakt ostentacyjnego posługiwania się komórką świadczy jednak, że o tym wszystkim nie wie — co dowodzi jego bezapelacyjnej marginalizacji w społeczeństwie.  Umberto Eco Więcej felietonów Eco można znaleźć w dopiero co wydanym tomie pt. ""Jak podróżować z łososiem"" (Wyd. Noir Sur Blanc)."
http://opinie.wp.pl/grzegorz-wysocki-zylismy-w-czasach-w-ktorych-marian-kowalski-wybornie-znal-sie-na-teatrze-6094323691615361a,"Grzegorz Wysocki: Żyliśmy w czasach, w których Marian Kowalski wybornie znał się na teatrze „Żyliśmy w czasach, w których Adam Michnik wybornie znał się na poezji"" – pisał Marcin Świetlicki w słynnym „Wierszu dla Zbigniewa Herberta (dedykowanym Wisławie Szymborskiej)"". Dzisiaj już wiemy, że nie była to wcale taka zła epoka, skoro kilkanaście lat później okazuje się, że żyjemy w czasach, w których krytykiem teatralnym zostaje Marian Kowalski, a rzesza prawicowych polityków i publicystów – oczywiście, bez oglądania spektaklu – recenzuje w najlepsze „Klątwę” w reżyserii Olivera Frjicia, nawołuje do bojkotu i karania winnych oraz, oczywiście, zdjęcia sztuki z afisza.  „Ucho Prezesa” i inne przykłady satyry politycznej naprawdę straciły rację bytu. Każdy kolejny dzień konfrontuje nas z tak ogromną liczbą absurdów, wpadek i głupot, że twórcy kabaretów przypominają raczej nieudolnych kopistów, bezradnych komentatorów rozpędzonej rzeczywistości. Marian Kowalski, ów arcy-Polak, perorujący na temat kobiet lekkich obyczajów czy – jak woli sam zainteresowany – kur..w? Cóż, taka fantazja mogłaby się jeszcze zrodzić w głowach naszych zawodowych rozśmieszaczy. Ale Marian Kowalski, umięśniony intelektualista znany z pozowania do zdjęć na tle swego akwarium i zajmującej całą ścianę fototapety z imitacją regałów pełnych książek, jako omnipotentny krytyk teatralny? Nie, w tym momencie wymiękają nawet najtęższe z najbardziej ekstrawaganckich umysłów kabareciarzy polskich.  „Niby postęp, niby lepiej, niby łatwiej, a kiedyś, żeby k…wę zobaczyć, to wystarczyło wyjść na ulicę po zmroku. A teraz żeby k…wę zobaczyć, to trzeba kupić bilet i pójść do teatru” – ubolewa Marian Kowalski w czasie jednej z debat telewizyjnych. Najbardziej polski z polskich kandydatów na urząd Prezydenta RP próbował również pojąć „kto mądry pójdzie do teatru te k…wy oglądać?” i na tak podchwytliwe postawione pytanie retoryczne, natychmiast udzielił rzeczowej odpowiedzi: „Przecież to trzeba być psychicznie chorym. Albo zboczonym”.  „K..wy w teatrze”. „Zboczeni”. „Chorzy psychicznie”. Ha ha ha. Wszyscy możemy się pośmiać, jak to pan Marian wygaduje, co ślina na język przyniesie, w temacie kontrowersyjnej „Klątwy”. Szkoda tylko, że sprawa jest poważna – Marian Kowalski jako krytyk teatralny to część szerszego, coraz powszechniejszego i w gruncie rzeczy bardzo niebezpiecznego, zjawiska pt. „nie mam pojęcia, o czym mówię, więc się wypowiem”.  Jest oczywiście czymś przerażająco pięknym (dobór epitetów nieprzypadkowy) fakt, że „cała Polska” interesuje się nagle repertuarem Teatru Powszechnego, twórczością Olivera Frjicia i tym, w jaki sposób ekscentryczny Chorwat potraktował dramat Stanisława Wyspiańskiego. Cieszy niezmiernie, że telewizja publiczna, telewizje prywatne, portale internetowe, a nawet serwisy plotkarskie i magazyny kolorowe, rozpisują się na „kompletnie nieklikalny” temat. Szkoda tylko, że nie o rzeczową debatę teatrologów i krytyków teatralnych tutaj chodzi, ale o kolejną odsłonę rytualnej wojny polsko-polskiej, w której fakty, a już zwłaszcza fakt obejrzenia samego spektaklu, nie ma żadnego znaczenia.  „Ale czy oglądał pan spektakl, na temat którego się właśnie wypowiada?” – tego rodzaju heretyckie pytania nie mają żadnego sensu w dzisiejszej polityczno-medialnej rzeczywistości. Gdyby Piotrowi Zarembie czy Piotrowi Semce zadać tak bezczelne pytanie, ich odpowiedź powinna – zgodnie z prawdą – brzmieć: „A co by to zmieniło?”. Obejrzenie sztuki przez kard. Dziwisza, Pawła Kukiza oraz, last but not least, Mariana Kowalskiego również nie wpłynęłoby na ich wyrażoną na wstępie ocenę.  I w drugą stronę, gdyż, niestety, nie mniej żenujący są wszelkiej maści „bezbożnicy” i „lewacy”, którzy, dzięki reakcjom wstrząśniętych konserwatystów i katolików, z góry wiedzą, że oto mamy do czynienia z arcydziełem, którego „plebs nie ogarnia”. A im bardziej „katole” i „prawaki” wściekli, tym zachwyt przeciwnego obozu większy. Wydaje się to nie mniej prymitywne niż efekciarskie świętokradztwa ze spektaklu Frjicia, na których temat rozpisują się prawi recenzenci. Oczywiście, gdzieś tam również mnie kusi ślepe dołączenie do jednej z tych grup, ale jednocześnie w tyle głowy kołacze myśl, że byłoby to równoznaczne z przypięciem sobie na piersi medalu Teatralnego Leminga. Byle w tłumie, byle nie wychylać się poza stado, byle do przodu. Bo na wojence fajnie jest.   I teraz najważniejsze. Odpowiadam na pytanie, które uważam w kontekście „dyskusji” na temat (a raczej: wokół) „Klątwy” za fundamentalne: czy Grzegorz Wysocki oglądał spektakl, a jeśli nie, to jakim prawem się na jego temat wypowiada? Otóż, nie, Grzegorz Wysocki nie oglądał „Klątwy” i dopóki tego nie zrobi, nie zamierza się wypowiadać na jej temat. Nie będzie więc żadnego potępienia bluźnierczych praktyk ani oburzu w ciemno. I nie będzie żadnych radosnych uniesień, że „oto w końcu jest, w czasach politycznej stęchlizny i postępującego autorytaryzmu, sztuka prawdziwie bluźniercza, antypolska i antyklerykalna, na którą my, ofiary pisizmu i biskupiego totalizmu, tak bardzo czekaliśmy!”.  Ale zdaje się, że mam prawo przypomnieć sobie samemu i wszystkim stronom sporu prawdę tyleż podstawową, co nieoczywistą: zanim ocenisz dzieło sztuki, spróbuj je obejrzeć. Nawet jeżeli nazywasz się Marian Kowalski, książki widziałeś tylko na fototapecie, a krytykiem teatralnym postanowiłeś zostać wczoraj wieczorem.   Grzegorz Wysocki, WP Opinie Grzegorz Wysocki - szef WP Opinie. Wcześniej m.in. wydawca strony głównej portalu oraz redaktor działu Książki WP. Dziennikarz, krytyk literacki, były felietonista ""Dwutygodnika"". Publikował m.in. w ""Gazecie Wyborczej"", ""Dużym Formacie"", ""Tygodniku Powszechnym"", ""Polityce"" i ""Książkach"". Absolwent dziennikarstwa i komunikacji społecznej na Uniwersytecie Jagiellońskim."
http://opinie.wp.pl/anastazja-potocka-taka-hrabina-jaki-sejm-6094222623876225a,"Anastazja Potocka. Taka hrabina, jaki Sejm  ""Anastazja P."" (skrót od szlacheckiego nazwiska ""Potocka"") to autorka erotycznych memuarów w scenerii polskiego Sejmu, które na krótko wstrząsnęły polską opinią publiczną na początku lat 90. Sama Anastazja przyznaje jednak, że naprawdę nazywa się Marzena Domaros i nie jest żadną hrabianką, tylko dziennikarką i korespondentką w Sejmie. Szybko okazało się, że i to było kłamstwem: nie miała żadnej akredytacji, ani dziennikarskiego wykształcenia. I to jeszcze nie wszystko: okazało się również, że nawet nie napisała własnych wspomnień, a uczynił to pewien autor widmo, który zresztą szybko się zdekonspirował.  Publikujemy fragmenty książki ""Przekręt. Najwięksi kanciarze PRL-u i III RP"" Patryka Pleskota, która własnie ukazała się nakładem wydawnictwa Znak Horyzont. Był ranek, wrzesień 1992 r., Kraków. Jerzego Skoczylasa, dziennikarza związanego ówcześnie m.in. z radiem RMF, obudził dzwonek telefonu.
- Słucham? - wysapał do słuchawki.
- Czytujesz ""Nie""? - usłyszał głos Romana Górskiego, szefa kontrowersyjnego wydawnictwa BGW, jednego z największych w branży w tamtym czasach.
- Czasami - pytanie było pozorne, bo obaj utrzymywali kontakty z Jerzym Urbanem i jego pismem.
- A czytałeś o tej kur…, co się pie… z połową posłów z Sejmu?
- Czytałem - Skoczylas oczywiście kojarzył sprawę pewnej korespondentki ""Le Figaro"", podpisującej się jak Anastazja Potocka, która zapowiedziała ujawnienie sensacji dotyczących intymnego życia posłów. O sprawie informował w wywiadzie z Potocką właśnie brukowiec ""Nie"".
- Jesteś z nią umówiony na jutro - stwierdził Górski i, nie czekając na odpowiedź, odłożył słuchawkę. Obaj spotkali się kilka godzin później. Górski dał Skoczylasowi milion zł. (odpowiednik dzisejszych 100 zł.), by ten zaprosił kobietę na obiad i wybadał, czy jej rewelacje są czegoś warte. Skoczylas pojechał do Warszawy, spotkał się z ""hrabiną"" w umówionym miejscu. Z początku był sceptyczny. 25-letnia, dość elegancko ubrana, nie za szczupła, mierząca ok. 170 cm. kobieta o okrągłej twarzy wzbudziła jego nieufność. Nie rozumiał, co ci wszyscy posłowie mogli w niej widzieć. Ocenił jej urodę jako banalną, zwrócił uwagę na grube łydki i głęboki dekolt. ""Czy to prawda, co wypisuje o niej «Nie»?"" - pomyślał. 
Szybko przyłapał ją na kilku niepotrzebnych kłamstwach. Był bliski zakończenia rozmowy.
- Nie znasz siły kobiecej zemsty - oznajmiła nagle zdeterminowana Marzena Domaros. - Zgwałcił mnie marszałek Ludwik Kern! Skoczylas spojrzał na nią przeciągle. Kern, marszałek Sejmu, był współzałożycielem prawicowego ugrupowania Porozumienie Centrum (na czele z Jarosławem Kaczyńskim), dawnym działaczem opozycji z piękną kartą obrońcy w procesach politycznych.
- Podpiszesz się pod tym? - zapytał Skoczylas.
Chwilę potem szybko umówił się na kolejne spotkanie i pożegnał się z ""hrabiną"". - Prezesie, mamy hit! - wykrzyknął do słuchawki, kiedy wykręcił numer do Górskiego.
Zaledwie miesiąc później maszynopis, sporządzony przez Skoczylasa był gotowy. Nazwę drukarni znały tylko cztery osoby - tak, by nikt z Sejmu nie mógł zablokować publikacji. Niedługo potem 400 tys. egz. cienkiej książeczki zalało rynek i roszeszło się jak świeże bułeczki. Skoczylas otrzymał 4 proc. od ceny hurtowej egzemplarza. W istocie wychowała się we wsi Góra pod Starogardem Gdańskim w niewielkim pokoju z kuchnią w czworakach, pozostałościach po PGR. Mieszkała tam z rodzicami, siostrą Lucyną, a potem i córeczką Nadzieją, o której nic w pamiętnikach nie pisze (może to i dobrze). Lucyna pamięta, że Marzena - zgodnie ze swym imieniem - od zawsze marzyła, by wyrwać się z tych ponurych dekoracji i osiągnąć coś więcej niż debiut w ""Kociewskim Magazynie Regionalnym"". Skala współpracy z Radiem Gdańsk jest trudna do odtworzenia. Za to rzeczywiście pracowała na pół etatu w „Głosie Wybrzeża”. W Gdańsku, o czym milczą jej wspomnienia, poznała wszelkie cienie i blaski miejskiego życia: imprezy, romanse, picie i palenie. W efekcie zaszła w ciążę i urodziła dziecko, które wychowywali głównie dziadkowie i opiekunki. Z Gdańska wyniosła też przekonanie o możliwościach, jakie daje własne ciało i łóżko. Nauczyła się również oszukiwać i kraść. Sama przyznawała potem w tygodniku ""Nie"", że podczas tzw. Igrzysk ""Solidarności"" zdefraudowała część pieniędzy, które powierzali jej różni ludzie na potrzeby tej imprezy. W sumie wyłudziła kilkanaście milionów zł., czyli równowartość ówczesnej średniej rocznej pensji. Wykradła również firmową pieczątkę ""Głosu Wybrzeża"" i wyłudzała pieniądze od firm, obiecując im miejsca reklamowe w dzienniku. Korzystała z każdej nadarzającej się okazji. Pewnej znanej w Trójmieście lekarce zabrała dwa złote pierścionki. Sąsiedzi stracili pieniądze, zbierane przez Domaros rzekomo na blokowy domofon. Inne mieszkanie opuściła bez płacenia czynszu. Zabrała nawet pieniądze emerytce, która opiekowała się jej córeczką. Gdy grunt pod jej nogami zaczął się palić, a ofiary kradzieży zaczęły pukać do redakcji ""Głosu Wybrzeża"", postanowiła uciekać dalej. Za żer wybrała sobie Warszawę. Bardzo duże oczy Był kwiecień 1992 r., miesiąc przed słynną ustawą lustracyjną i ""nocną zmianą"", w wyniku której upadł rząd Jana Olszewskiego. W tym gorącym okresie Marzenie, dopiero co osiadłej w stolicy, udało się poznać dwóch polityków, zasłużonych działaczy ""Solidarności"". Tadeusz Jedynak miał jej zaproponować masaż stóp, a Alojzy Pietrzyk - masaż piersi. Brak rozstrzygających dowodów, że tak było naprawdę. To jednak oni, jak się wydaje, istotnie wprowadzili tajemniczą ""hrabinę"" do Sejmu. Przedsiębiorcza kobieta wyskrobała żyletką z dowodu osobistego nazwisko ""Domaros"" i słowo ""Zblewo"" (gdzie się faktycznie urodziła), wpisując w zamian ""Potocka"" i ""Kraków"". Z nędznie podrobionym dowodem i kapeluszem na głowie zdobyła akredytację dla dziennikarzy, umożliwiającą jej poruszanie się po Sejmie. Rozpowiadała, że jest nieślubną córką hrabiego Potockiego, która przyjechała do Polski z Francji, by odzyskać rodowy majątek Walewice (nigdy nie należał on do tej rodziny). Co jeszcze śmieszniejsze, przekonywała, że jest byłą żoną Bogusława Lindy. (…) Można tylko zachodzić w głowę, jak poszukiwana przez policję oszustka, posługująca się marnie podrobionymi dokumentami i grubymi kłamstwami, mogła przez kilka miesięcy krążyć po salach parlamentu i alkowach poselskich hoteli? Sama Anastazja miała na to pytanie prostą odpowiedź: ""każdy, kto zobaczy moje piersi, zrobi wszystko, czego zażądam"". ""Każdą najbrzydszą babę wystarczy wpuścić do Sejmu na 24 godziny, by wyleczyć ją z kompleksów […] Większość myśli tylko o tym, żeby napić i popieprzyć. Seks, wóda i ploty"" - z właściwym sobie stylem, wyszlifowanym przez Skoczylasa, tłumaczyła w ""pamiętnikach"" Co jednak znamienne, nie była to opinia odosobniona. Jerzy Dziewulski, sam były poseł, pytany o te sprawy przez dziennikarzy ""Newsweeka"", przyznawał: ""w Sejmie dominują samce, które obracają się wyłącznie w swoim towarzystwie. Jak zobaczą babę, to głupieją"". Z kolei w rozmowie z dziennikiem ""Polska"" dodawał: ""panowie przy Wiejskiej obracali się cały czas w swoim gronie, trochę już sobą i tym męskim towarzystwem zmęczeni […] Anastazja P. wzbudzała zainteresowanie, na dodatek była kobietą do poderwania. W każdym razie, jak to się mówi, nie trzeba się było nachodzić, żeby ją poderwać"". Domaros nie cechowała się kanoniczną pięknością. Jerzy Dziewulski tak ją opisał: ""trochę pulchna, z wielkim biustem, nic szczególnego"". Nie dostrzegał w niej dobrego stylu. Ale podobno miała zmysłowy głos i niezwykły dar słuchania. Wpatrywała się w mówiącego z szeroko otwartymi oczami, wyrażającymi pełne uwielbienie i przekonanie o mądrości rozmówcy. ""Była z tych kobiet, które mężczyzni uwielbiają: słuchała, kokietowała, sprawiała, że rozmówca czuł się najważniejszym i najmądrzejszym facetem na ziemi"" - powiedział tej samej gazecie inny polityk, pragnący zachować anonimowość.  Gdy do wielkich oczu dodamy obcisły żakiet nałożony na nagie ciało i mniej lub bardziej skąpe mini, uzyskamy receptę na sukces. Kto by się w takiej sytuacji przyglądał dowodowi osobistemu i badał związki z ""Le Figaro""?! Jeden z artykułów poświęconych aferze z Anastazją P. rozpoczyna się znamiennymi słowami: ""Marzena Domaros wrzuciła do szamba granat. Nieźle wtedy ochlapało naszą młodą, jeszcze pachnącą świeżością demokrację"". Co tak naprawdę zrobiła? Zaskakująco niewiele. To, że na jej temat niezwykle zwięźle i niechętnie wypowiadali się sami posłowie, można jeszcze zrozumieć - zwłaszcza, kiedy te wypowiedzi mogły usłyszeć ich żony. Jednak i sama Domaros, piórem Skoczylasa, niewiele tak naprawdę mówi. Gdy z jej „pamiętników” zedrzeć lukier (a może błoto) plotek, złośliwości, pustosłowia i autokreacji (bardzo niekiedy widocznej), uwidoczni się naprawdę tylko garść sensacji, i to niesprawdzonych. Anastazja może i wrzuciła granat, ale ofiar śmiertelnych było mało. Najbardziej ucierpiał pierwszy ""bohater"" wspomnień - ówczesny marszałek sejmu Andrzej Kern. ""Hrabianka"", prawie jak Hichcock, zaczyna od trzęsienia ziemi i już na początkowych stronach oskarża polityka o gwałt. ""Położył dłoń na swojej męskości i powiedział: Weź tego skur…syna"". Tak zaczyna się ta historia. Już te parę słów pokazuje przy okazji - powiedzmy - specyficzny styl ""wspomnień"". Z racji tej poetyki nie będziemy tutaj przytaczać ich większych fragmentów. Spragnieni taniej i niewysokich lotów sensacji mogą zerknąć do oryginału. Można by się zastanawiać, czy nie podchodzimy do tego zbyt lekko. Gwałt to przecież przestępstwo i krzywda – co z tego, że wyrządzona oszustce. Poruszamy się tu jednak po bardzo cienkiej linii interpretacyjnej. Brakuje rozstrzygających dowodów. Ani Domaros, ani Kern nie weszli na drogę postępowania sądowego. Bez wątpienia ta pierwsza chciała się na marszałku zemścić - powodem rzeczywiście mógł być gwałt, ale nie można wykluczyć innych powodów. Wątek ten jeszcze się pojawi. W każdym razie były marszałek zmarł w 2007 r. i nie może się już bronić - trudno go zatem oskarżać. Dodatkowy smaczek całej sprawy polega na tym, że akurat tuż przed rozpocząciem kariery Domaros Polska żyła historią ucieczki córki Kerna, Moniki, z ukochanym. Rok później na tej podstawie Marek Piwowski nakręcił film ""Uprowadzenie Agaty"". - Choć, jak każdy mężczyzna, noszę przy sobie narzędzie gwałtu, nikogo nie zgwałciłem - mało elegancko przekonywał Kern po publikacji ""pamiętników"". Twierdził, że autorka pomówień nawet nie zasługuje, by wytoczyć jej proces - co było zgrabnym wybiegiem. Dwie publiczne afery związane z marszałkiem w tak krótkim czasie spowodowały jednak, że jego kariera polityczna legła w gruzach. Zasłużony działacz opozycji, zaangażowany w niezależne inicjatywy już od 1956 r., a rozsławiony bronieniem opozycjonistów w procesach politycznych lat osiemdziesiątych, nigdy nie wrócił już do pierwszej ligi polityków. W 1993 r. nie ubiegał się o reelekcję. Czy z ""pamiętników"" da się więc wyciągnąć jakieś fakty dotyczące Domaros i jej sejmowych przygód? To trudne zadanie, mamy bowiem do czynienia ze swego rodzaju podwójną zasłoną: po pierwsze, Domaros zmyśla i wiele prawdziwych informacji miesza z wymysłami, plotkami, pomówieniami. Oddzielenie faktów od mitów to jak wybieranie maku z popiołu w bajce o Kopciuszku. Po drugie, taką mieszankę funduje ostatecznie Jerzy Skoczylas, a nie sama ""Anastazja"" - nie wiemy więc, w jakim stopniu zapisywał jej myśli i fantazje, a ile dodał od siebie. W rezultacie pewnych stwierdzeń jest jak na lekarstwo. W kilku miejscach uwidaczniają się zapewne poglądy Domaros (albo Skoczylasa...)
- Ja chronicznie nie cierpię kobiet, a młodych dziewczyn w szczgólności, bo są głupie - pisze w pewnym momencie. Czy to szczere przekonanie, czy może niewinny żart Skoczylasa na samej ""Anastazji""?... (…) Skoczylas opisał ""hrabinę"" jako kobietę o wyraźnie lewicowych poglądach, popierającą aborcję, krytycznie nastawioną do konserwatywnych wartości. Stwierdziła, że gdyby zaszła w ciążę ze Stefanem Niesiołowskim, usunęłaby ciążę. Lubowała się w obnażaniu (często dosłownym) hipokryzji i obłudy, którą dostrzegała wśród posłów prawicy. Ostro krytykowała dekomunizację. Wykpiła słynny projekt lustracji, który przyczynił się do obalenia rządu Jana Olszewskiego: twierdziła, że przez niedyskrecję posłów trzymała w ręku listę parlamentarzystów - tajnych współpracowników SB. Była za to wyrozumiała dla „lwów lewicy”: w Kwaśniewskim podobał jej się ""złośliwy humor"", Miller miał być za to świetnym kochankiem, a Józef Oleksy - ""świetnym politykiem, świetnym dyplomatą, bardzo inteligentnym człowiekiem"". Lubiła się wyzywająco ubierać, nie miała większych oporów przed przyjmowaniem dwuznacznych (a czasem zupełnie jednoznacznych) zaproszeń i propozycji. ""Nigdy mężczyznie nie mówi się «nie» - stwierdziła wprost w ""pamiętnikach"". Dlatego tak trudno ocenić sytuację z Kernem, do której doszło w pokoju marszałka. Poszła tam dobrowolnie. Swą ""śmiałość"" tłumaczyła chęcią dotarcia do źródeł informacji, ale w jej wspomnieniach nie ma ani jednego, dosłownie żadnego fragmentu, w którym zostałaby opisana jej konkretna praca dziennikarska (jest tylko parę ogólnikowych wypowiedzi lub kłamstw - np. o pracy w miesięczniku ""Ona""). Co prawda to nie Domaros wymyśliła metodę zdobywania interesujących materiałów przez łożko, ale twórczo tę metodę zmodyfikowała: zatrzymała się bowiem na samym łóżku i to o nim zamierzała pisać. Po raz pierwszy sprawę „Anastazji” zaczął nagłaśniać Jerzy Urban i jego „Nie”. Jak sam wspomina, latem 1992 r. przebywał w Sopocie. Pewnego razu zatrzymał się przy straganie, chcąc kupić sandały. Sprzedawca zapytał go, czy nie chciałby poznać historii jego znajomej, Marzeny, która weszła w relacje z wieloma posłami. - ""Przyszła do naszej redakcji i zaczęła opowiadać, jak buszowała w Sejmie"" - mówił niedawno Urban ""Newsweekowi"" - ""Traciła już wzięcie […]. Posłowie zaczynali się jej bać, a ona chciała zaistnieć […] Nikt nie miał pewności, że to, co mówi, to stuprocentowa prawda, ale jak się rozmowa ukazała w «Nie», to moi ówcześni koledzy nie zaprzeczali"". Po latach były rzecznik rządu PRL zarzeka się, że to nie on doprowadził do powstania ""wspomnień"" w celu skompromitowania swych przeciwników politycznych. Pozostaje faktem, że użyczył Domaros łam swego pisma. To również on polecił ""hrabiankę"" swemu dobremu znajomemu, Romanowi Górskiemu z wydawnictwa BGW. Górski walnie przyczynił się do rozkręcenia biznesu z pismem ""Nie"", wypłacając dwa lata wcześniej Urbanowi astronomiczne honorarium za jego prześmiewczą, acz ciekawą książkę ""Alfabet Urbana"" - największy bestseller polityczny młodej polskiej demokracji. Teraz mógł odwdzięczyć się koledze i zainteresować go historią ""Anastazji P."". Górski zaś, jak wiemy, zlecił wybadanie sprawy Jerzemu Skoczylasowi, blisko zresztą związanemu (według niektórych opinii) z Urbanem. Marzenie Domaros nie było dane długo cieszyć się wątpliwą, ale prawdziwą sławą. Jej szczyt przypadł na jesień 1992 r. Podczas promocji książki zapowiadała kandydowanie do Sejmu. Myślała o startowaniu z Łodzi, gdzie jej rywalem byłby… Leszek Miller. Jak widać, ciągnęło wilka do lasu, ale żaden komitet wyborczy jej nie chciał. Ogłosiła też rozpoczęcie kariery muzycznej. Atrakcja sezonu z natury nie może jednak trwać wiecznie. Kończyła się również dobra passa ""Anastazji"". Do Sejmu mogłaby wrócić rzeczywiście tylko jako posłanka, w innym wypadku, jako miejsce żerowania, był już spalony. W dodatku na początku listopada 1992 r. uwodzicielka została zatrzymana przez policję pod zarzutem niepłacenia rachunków w hotelu ""Sobieski"". Tego brzydkiego nawyku nabawiła się jeszcze w Gdańsku. Wyszła po paru dniach za kaucją. Kłopoty z prawem będą od tej pory jej chlebem powszednim, choć żaden z posłów nie wystąpił na drogę sądową z powodu ""pamiętników"" - za wyjątkiem Stefana Niesiołowskiego, który wygrał rozprawę z pewnym łódzkim dziennikiem przedrukowującym fragmenty książki. W kolejnych miesiącach i latach próbowała - z coraz bardziej żałosnym skutkiem - wzbudzać zainteresowanie opinii publicznej. Latem 1993 r., niedługo przed przyspieszonymi wyborami parlamentarnymi, na słupach ogłoszeniowych można było dostrzec plakat przedstawiający Domaros w czarnym kapeluszu. Zdjęciu towarzyszył duży napis „Anastazja P. śpiewa” i tytuł „Oczy Stefana”. Drobniejszym drukiem informowano: ""naga prawda o kandydatach na posłów do Sejmu RP"", ""już w sprzedaży na kasecie i płycie kompaktowej"". (…) Domaros, póki miała pieniądze ze sprzedaży pamiętników, starała się bywać w towarzystwie, śpiewać, tańczyć, wydawać książki - słowem wypracowywać pozycję celebryty. Dziś, w dobie Internetu, portali społecznościowych i reality shows, miałaby znacznie łatwiej. Doprawdy, żeby pojawić się na Plotku czy Pomponiku wystarczy ""osiągnąć"" znacznie mniej niż Domaros. Ponad dwadzieścia lat temu nie było takich możliwości. Przedsiębiorcza kobieta próbowała inwestować, sprawdzić się w biznesie. Trudno tu jednak o konkrety. Sama twierdziła, że pracowała na Śląsku i zajmowała się… eksploatacją hałd węglowych. Innego razu przekonywała swych znajomych, że jest prezesem firmy paliwowej. Kilka lat temu ponownie pojawiła się u Jerzego Urbana, pozując na kobietę interesu. Ze swoimi skłonnościami do konfabulacji oraz obchodzenia prawa własności - by użyć możliwie oględnego sformułowania - nie mogła na trwałe zaistnieć w tej sferze. I nie zaistniała. Nie ulega wątpliwości, że ""Erotyczne immunitety"" uderzają przede wszystkim właśnie w polityków prawicy. Pomijając lewicowe poglądy ich bohaterki, trzeba zwrócić uwagę, że ""Anastazja"" niby opisuje ""samców"" różnych opcji, ale najbardziej dostaje się właśnie konserwatystom. Jeszcze jaskrawiej widać to w ""twórczości"" muzycznej Domaros. Reklamowane przed kolejnymi wyborami parlamentarnymi piosenki uderzają już tylko i wyłącznie w liderów prawicy. Ewidentnie stają się elementem kampanii mającej ich skompromitować. Jest znamienne, że główna ofiara książki Domaros i Skoczylasa, marszałek Jerzy Kern, był jednym z głównych polityków Porozumienia Cenrum, ugrupowania założonego i kierowanego przez Jarosława Kaczyńskiego. W szafie płk. Lesiaka odnaleziono wiele szczególowych informacji dotyczących życia politycznego, ale też prywatnego najważniejszych działaczy PC, z Kaczyńskim włącznie. Wiedziano, ile lat ma jego kot, co Kaczyński lubi przyrządzać do jedzenia i dlaczego się nie ożenił. Jednocześnie ugrupowanie to było postrzegane jako jedno z głównych zagrożeń dla starego establishmentu i części jego przywilejów, którym nie zaszkodziła zbytnio transformacja ustrojowa. I tak w końcu maja 1992 r. PC poparło projekt uchwały lustracyjnej, a kilka dni później broniło rządu Jana Olszewskiego przed ""nocną zmianą"". Już po wybuchu afery z ""Erotycznymi immunitetami"", 1 lutego 1993 r., partia wysunęła postulat dymisji prezydenta Lecha Wałęsy. Co jeszcze bardziej istotne, 5 marca tego roku to właśnie Jarosław Kaczyński poinformował o istnieniu tajnej instrukcji UOP nr 0015/92, a dwa tygodnie później zreferował jej treść. Z oczywistych względów ugrupowanie to nie było więc ulubieńcem ""miłych chłopców z UOP"". Nie jest też żadną tajemnicą, że pomysł na ""wspomnienia"" narodził się w środowiskach związanych z postkomunistyczną lewicą. Rola Urbana i jego tygodnika ""Nie"" co prawda nie jest jasna, niemniej to właśnie tam Domaros skierowała swe pierwsze kroki. ""Nie"" zaangażowało się też w nagłaśnianie jej historii i w jakiś sposób włączyło się w proces tworzenia książki. Podobnie wydawnictwo BGW charakteryzowało się bliskimi związkami z politykami dawnego systemu. Szef oficyny, Roman Górski, znany był z wypłacania horendalnych honorariów byłym tuzom PRL, którzy publikowali u niego swoje mniej lub bardziej pokrętne memuary. Zastanawiający jest jeszcze jeden wątek: czy rzeczywiście aura tandetnej arystokratyczności i głęboki dekolt mogły wystarczyć Marzenie Domaros do rozpoczęcia sejmowego (po)życia? Dziennikarz Mateusz Matyszkowicz wątpi w taki scenariusz. Ścigana za oszustwa i kradzieże dziennikarka-stażystka z Gdańska, która przenika do Sejmu, rozsiewając absurdalne kłamstwa na swój temat i posługując się amatorsko sfałszowanym dowodem? To wciąż brzmi dla niego mało wiarygodnie. ""Gdzie były służby""? - pyta dziennikarz, słusznie zauważając, że ich zadaniem było przecież chronić polityków przed takimi ""hrabiankami"". Można dopowiedzieć, że służby miały chronić również np. przed samozwańczymi konsulami, z czego wywiązywały się średnio. Skoro Czesław Śliwa mógł samowolnie (choć krótko) działać w epoce późnego Gomułki, to dlaczego Domars nie mogła pozostawać bezkarna (też niedługo) w chaotycznej epoce raczkującej III RP? Łatwość kariery ""Anastazji P."" może jednak stanowić przesłankę, która pozwala na formułowanie przez niektórych badaczy hipotezy o tym, że ""hrabina"" przeniknęła do środowiska parlamentarzystów na polecenie i dzięki pomocy służb. Taka wersja ma jednak swoje słabe strony. Zakłada bowiem, że macki UOP sięgały naprawdę głęboko i wyłowiły pannę Domaros jeszcze w Gdańsku lub tuż po przyjeździe do Warszawy. Trudno byłoby w to uwierzyć, gdyby nie jeden wątek. I tutaj musimy powrócić do porzuconej sprawy prywatnej alkowy ""Anastazji P."". Po otwarciu szafy Lesiaka wśród dokumentów odnaleziono informacje, które miały pochodzić właśnie od Domaros. Materiały te nie są jednak dostępne dla badaczy. Można jednak zapoznać się z zeznaniami świadków. W rozpoczętym w 1997 r. śledztwie starano się odpowiedzieć na pytanie, czy ""Anastazja P."" działała na polecenie służb, a ściślej: zespołu płk. Lesiaka. Nieznany z nazwiska oficer UOP niejasno stwierdzał, że owe informacje dostarczała nie sama Domaros, lecz ""jakaś osoba związana z zespołem Lesiaka"" . Oficer nie potrafił odpowiedzieć na pytanie, czy „Anastazja” świadomie uczestniczyła w przekazywaniu tych danych. Z kolei prezes BGW, Roman Górski, przekonywał, że Domaros często mówiła mu o swoich związkach z UOP; przekonywała, że dobrze znała niektórych oficerów. Miała raz nawet zaaranżować w swoim mieszkaniu spotkanie Górskiego z Gromosławem Czempińskim - ostatecznie spotkanie nie doszło od skutku.  Śledczy nie ukrywali sceptycznego podejścia do zapewnień Domaros, referowanych przez Górskiego - i chyba słusznie. Sama ""Anastazja"" również została wezwana na przesłuchanie. Przez chwilę znowu znalazła się w centrum zainteresowania. Zachowawczo przekonywała jednak, że nigdy nie współpracowała z UOP. W 1998 r. prokuratura wystąpiła do Urzędu z oficjalnym zapytaniem, czy Marzena Domaros była współpracownikiem, a może pracownikiem tajnych służb. Nie doczekała się odpowiedzi. Taka postawa tylko podsycała plotki. Jeden z członków sejmowej komisji służb specjalnych miał dowodzić, że w czasie swej sejmowej kariery „Anastazja” spotykała się z niektórymi osobami w mieszkaniach konspiracyjnych UOP. Urząd miał pokrywać część jej wydatków i płacić za przejazdy. Podobno została wysłana do Gdańska z misją znalezienia materiałów kompromitujących na Mieczysława Wachowskiego, szarej eminencji gabinetu Lecha Wałęsy. Nie sposób udowodnić tych rewelacji. We ""wspomnieniach"" Domaros pojawia się jednak sprawa wyjazdu do Gdańska, gdzie wspomniany wcześniej, tajemniczy ""biznesmen"" miał obawiać się jej kontaktów właśnie z UOP. Czyżby w tej opowiastce kryło się zatem ziarno prawdy? W toczonym w latach 1997–1999 śledztwie pojawił się wątek, który być może jest kluczem (wytrychem?) do wyjaśnienia całej sprawy. Roman Górski w swych zeznaniach stwierdził bowiem, że Domaros mieszkała z oficerem UOP, który zapewniał jej ochronę. Sama Domaros rozwinęła ten wątek: twierdziła, że żyła w związku z byłym, a nie czynnym funkcjonariuszem, który postanowił wykorzystać romans z Marzeną i jej wiedzę do ponownego wkupienia się w łaski urzędu. Mężczyzna o inicjałach M.F ""napisał jakieś notatki i chciał, żebym się pod nimi podpisała. Ale ja tego nie zrobiłam"" - tłumaczyła pokrętnie ""Anastazja"". Ta historia ma się zresztą nijak do opisów spotkań z ""Erotycznych immunitetów"". Nie można wykluczyć, że chodzi o kolejną konfabulację Domaros. Jednak fakt, że wątek chłopaka z UOP i przekazywania tej służbie informacji pojawia się w różnych źródłach, zdaje się wskazywać na jego autentyczność. Pozostaje otwarte pytanie, jaki był rzeczywisty charakter kontaktów Domaros z tajnymi służbami (zespołem Lesiaka?) oraz jakie wpływy i możliwości miał jej ówczesny partner. Co zatem kryje się za matrioszką, którą jest postać Marzeny Domaros? Dla prawicowych publicystów to prostytutka pracująca dla służb. Bronisław Wildstein dodaje, że „Erotyczne immunitety” to opis „doświadczeń prostytutki, występującej pd pseudonimem Anastazja Potocka”. Wspomnienia te „skutecznie zużyte zostały przeciw przeciwnikom politycznym (głównie prawicy, ale nie tylko) naczelnego «Nie»”. Wypowiedzi publicystów lewicowych (np. cytowanego już Urbana) tak naprawdę nie różnią się w ocenie zachowania Domaros, choć zaprzeczają hipotezom o jej związkach z UOP czy ""Nie"".  Już w 1993 r. Włodzimierz Kalicki przekonywał w ""Gazecie Wyborczej"", że Marzena była produktem swej epoki: ""w normalnych czasach dostałaby od rektora w akademiku pokój dla samotnej matki i wyżywałaby się co najwyżej w akademickim radiowęźle. W naszych niezbyt normalnych czasach, gdy kwalifikacje kierownika klubu lub oganizatora studenckich rajdów wystarczają, by kierować partiami politycznymi, grzać ławy poselskie i zza rządowych biurek przebydowywać kraj, Marzena-Anastazja miast gwiazdą akademika została hrabiną, francuską korespondentką i heroiną Sejmu"". Heroiną i afrodyzjakiem."
http://opinie.wp.pl/grzegorz-wysocki-jak-rozpoznac-film-porno-czyli-co-robi-intelektualista-na-polce-z-poradnikami-6089718011094145a,"Grzegorz Wysocki: Jak rozpoznać film porno, czyli co robi intelektualista na półce z poradnikami Jak rozpoznać film porno? Jak odróżnić produkcję pornograficzną od filmu artystycznego? Czym różni się dzieło Felliniego od dzieła, dajmy na to, Siffrediego? Wydawać by się mogło, że nic prostszego. Ale sytuacja się nieco komplikuje, gdy do tematu, nomen omen, dobiera się wybitny intelektualista. Ot, przykładowo, taki Umberto Eco, który we właśnie wydanym po polsku zbiorze felietonów „Jak podróżować z łososiem” postanowił zmierzyć się nie tylko z kwestią tytułową, nie tylko rozprawił się z innymi bolączkami współczesnej cywilizacji (jak radzić sobie z taksówkarzem, jak stawiać wielokropek, jak nie zapominać o pedofilach, etc.), ale jeszcze raz na zawsze rozstrzygnął prawdziwie egzystencjalny dylemat pt. „porno czy nie porno?”.  „Nie wiem, czy zdarzyło się wam kiedyś obejrzeć film pornograficzny” – pisze na wstępie wybitny włoski pisarz, filozof, mediewista, semiolog i badacz kultury masowej. Wyliczam te liczne – choć wciąż wybrane – poważne zajęcia Eco, bo dla kogoś, kto kojarzy go raczej z rozprawami na temat teorii narracji, dzieła otwartego, interpretacji i nadinterpretacji, lektura popularnych felietonów publikowanych na łamach tygodnika „L’Espresso” może być tzw. szokiem i niedowierzaniem.  Z drugiej strony, wystarczy znać dzieło pisarza nieco lepiej, by wiedzieć, że od czasu do czasu wręcz musiał się on zanurzyć w nieczystych wodach popkultury. Że równie chętnie zajmował się rozważaniami na temat autora empirycznego i modelowego, co analizą Jamesa Bonda i Supermana, teorii spiskowych i ckliwych romansideł. Jak również filmów pornograficznych, których prawdziwym i jedynym celem jest podniecenie widza.  Eco podkreśla, że nie należy do osób, których zdaniem wartość artystyczna wszystko usprawiedliwia: „niekiedy autentyczne dzieła sztuki były dla wiary, obyczajów i rozpowszechnionych poglądów bardziej niebezpieczne niż dzieła mniej znakomite”. Uczony przyznaje łaskawie, że kierowani własną wolą dorośli mają prawo do korzystania z „tworzywa pornograficznego” („przynajmniej wtedy, gdy nie mają lepszego wyjścia”). Wreszcie – zgadza się też, że czasami to sąd musi decydować o tym, czy dany film jest czysto pornograficzny, czy jednak zawiera pewne wartości artystyczne i chce, poza prezentacją różnorodnych scen spółkowania, przekazać nam (ów film pornograficzny) pewne koncepcje lub ideały estetyczne.  Tradycjonalistom i pełnym świętego oburzenia stróżom moralności warto jednak podpowiedzieć, że zamiast od razu biec do sądu po prawomocne rozstrzygnięcie, warto poznać, jakie kryterium pozwalające stwierdzić, czy dany film jest pornograficzny, proponuje Eco. Kryterium to opiera się na sumowaniu przerw we właściwej akcji. Film pornograficzny – kontynuuje pisarz – mówi nam, że pewne postaci uprawiają seks (mężczyźni z kobietami, mężczyźni z mężczyznami, kobiety z kobietami), co jest zrozumiałe, ale pełno w nim „przerw we właściwej akcji”. I dalej: „Jeżeli Gilberto, aby zgwałcić Gilbertę, musi pojechać z placu Cordusio na corso Buenos Aires, na ekranie oglądamy, jak przemierza samochodem całą tę trasę, zatrzymując się na każdym czerwonym świetle”.  Zdaniem włoskiego intelektualisty, film pornograficzny, w którym Gilberto bez ustanku gwałciłby Gilbertę („z przodu, z tyłu i z boku”), byłby nie do zniesienia z wielu powodów – fizycznie dla aktorów, finansowo dla producenta, wreszcie – „psychologicznie dla widza, ponieważ transgresja, aby osiągnąć skutek, musi zachodzić dla tle zwyczajności”.  I dlatego właśnie film pornograficzny musi pokazywać zwyczajność. I dlatego właśnie „jeśli Gilberto ma jechać autobusem z A do B, zobaczymy Gilberta wsiadającego do autobusu i autobus jadący z A do B”. I dlatego  właśnie w podsumowaniu felietonu czytamy: „Weszliście do sali kinowej. Jeżeli postaci przemieszczające się z A do B potrzebują na to więcej czasu, niżbyście sobie życzyli, oglądacie film pornograficzny”.  Eco oczywiście ironizuje i pogrywa sobie z czytelnikiem, choć jednocześnie – jak we wszystkich felietonach w zbiorze – nie tylko bawi, ale też uczy i przestrasza. Nie tylko spółkowanie w powyższym felietonie go zajmuje, bo przecież na marginesach w tekście pojawia się chociażby Safona i Don Juan, „Przygoda” Antonioniego i „Ostatnie tango w Paryżu” Bertolucciego, a to – przyznacie – nie są typowe rekwizyty w tekście poświęconym beznamiętnej kopulacji.  Autor „Imienia róży” unika taniego moralizatorstwa, choć nie znaczy to wcale, że są to teksty pozbawione ambicji. Jest, jak to w felietonach, raczej lekko i przyjemnie, ale nie przeszkadza to w przemycaniu czytelnikowi refleksji zupełnie na serio, a czasami wręcz nieprzyjemnych i bolesnych. Podane są one jednak zazwyczaj tak beztrosko i mimowolnie, że mniej uważny czytelnik równie beztrosko będzie miał okazję owe zakamuflowane i pośrednie nauki przegapić.  Gdy wybitny intelektualista i erudyta, którego interesuje – nie przymierzając – wszystko, bierze się za, wydawać by się mogło, błahą i mało skomplikowaną formę felietonu, trudno się dziwić, że w efekcie otrzymujemy dziełko może i niezobowiązujące, ale wciąż błyskotliwe, zabawne i pomysłowe. Gdy filozof i badacz kultury masowej pisze teksty instruktażowe, wiedzcie, że coś się dzieje i że w efekcie nie tylko dowiecie się, jak nie rozmawiać przez telefon komórkowy, jak być prezenterem telewizyjnym, jak jeść w samolocie, jak grać Indianina, jak posługiwać się przeklętym dzbanuszkiem, jak karać nadawców spamu czy jak stawiać wielokropek (przykładowe tytuły felietonów), ale też wchłoniecie niechcący sporo – mniej lub bardziej oryginalnych, subtelnych i głębokich, od czasu do czasu może nazbyt topornych i Ecowskim sucharkiem doprawionych – prawd na temat współczesnego społeczeństwa, mediów masowych, popkultury, zagrożeń ze strony technologii, ludzkiej natury czy też egzystencji jako takiej.   No to może jeszcze na koniec krótko o tym, jak podróżować z łososiem, jako że jest to kwestia z gatunku fundamentalnych. Któregoś dnia Umberto Eco, będąc akurat przelotem w Sztokholmie, tj. korzystając z okazji, zakupił ogromnego łososia w bardzo niskiej cenie. Łosoś ów był owinięty plastikiem, ale polecono mu, by trzymać go w zimnie. Niestety, przed powrotem do domu pisarz musiał spędzić jeszcze jakiś czas w hotelu w Londynie. W pokojach luksusowych hoteli znajdują się barki, a w tych barkach znajdziemy zwykle ze dwie butelki wody mineralnej i kilka buteleczek z napojami alkoholowymi. Idealne miejsce na przechowanie szwedzkiego łososia.  Tutaj jednak pojawił się pierwszy kłopot – w ogromnej hotelowej lodówce Eco mieściło się około pięćdziesięciu różnych butelek. Trudna rada, pisarz przeniósł alkohole do dwóch pojemnych szuflad, w lodówce schował łososia i o sprawie zapomniał. Na recepcji zostawił informację, że nie jest alkoholikiem, tylko zmuszony był do przemeblowania. Bo łosoś. To jednak niewiele dało, bo większość personelu nie mówiła po angielsku.  Następnego dnia Eco znalazł swojego łososia na stole (wydawał już podejrzany zapaszek), a w lodówce – nową kolekcję alkoholi. Więc raz jeszcze, od nowa – alkohole do szuflad, łosoś do lodówki. Jak łatwo się domyślać, przy wymeldowaniu Eco otrzymał rachunek na astronomiczną sumę. Okazało się, że w niecałe trzy doby nasz mediewista skonsumował m.in. dziesięć litrów różnych whisky, osiem litrów ginu, jak również 25 litrów wody Perrier i Evian oraz „soki owocowe w ilości wystarczającej do utrzymania przy życiu wszystkich dzieci, którym pomaga UNICEF”. Próby wyjaśnienia nic nie zmieniły, bo obcojęzyczny recepcjonista argumentował, że „tak twierdzi komputer”. „Zażądałem adwokata, przyniesiono mi mango” – pisze Eco.  Łosoś, oczywiście, nie nadawał się do spożycia. Za to felieton wyszedł smaczny.  Grzegorz Wysocki, WP Opinie Grzegorz Wysocki - szef WP Opinie. Wcześniej m.in. wydawca strony głównej portalu oraz redaktor działu Książki WP. Dziennikarz, krytyk literacki, były felietonista ""Dwutygodnika"". Publikował m.in. w ""Gazecie Wyborczej"", ""Dużym Formacie"", ""Tygodniku Powszechnym"", ""Polityce"" i ""Książkach"". Absolwent dziennikarstwa i komunikacji społecznej na Uniwersytecie Jagiellońskim."
http://opinie.wp.pl/codzienna-dawka-koszmaru-czy-na-prawde-nic-juz-nie-porusza-6108712548988545a,"Codzienna dawka koszmaru. Czy naprawdę nic już nie porusza? Gaz bojowy, najprawdopodobniej sarin, zabił przynajmniej 70 osób w miejscowości Chan Szejchun w północno-zachodniej Syrii. Wśród ofiar jest wiele dzieci. Tu kończy się informacja, a zaczynają domysły. Brak rzetelnych relacji i manipulacje w połączeniu z natłokiem bombardujących nas koszmarów powodują, że tragedia co najwyżej wywoła chwilowe wzburzenie. Niektórzy wzruszą ramionami.   Syryjska opozycja oskarża armię prezydenta Baszara al-Asada o użycie broni chemicznej przeciwko ludności cywilnej. Później samoloty miały jeszcze zbombardować szpital, w którym udzielano pomocy rannym, aby zatrzeć wszelkie ślady. Atak jest zapowiedzią zbliżającej się ofensywy przeciwko zbuntowanej prowincji Idlib.  Rebelianci uważają, że Damaszek nie wywiązał się z międzynarodowych umów, zgodnie z którymi już latem 2014 r. miał oddać całe zapasy broni chemicznej. Rok wcześniej w ataku gazowym na przedmieściu Damaszku zginęły setki cywilów, a prezydent Barack Obama zagroził nawet interwencją zbrojną. Rosjanie pomogli Asadowi znaleźć wyjście z sytuacji, a Amerykanie nie zaatakowali. Zdaniem opozycjonistów, reżim zachował ok. 20 proc. arsenału toksycznych chemikaliów. Skutki ataku z użyciem broni chemicznej w Syrii. Z perspektywy Damaszku i Moskwy tragedia w Chan Szejchun wygląda zupełnie inaczej. Rosjanie poinformowali, że w czasie ataku ich samolotów nie było w okolicy, a maszyny wojsk Asada prawdopodobnie zbombardowały rebeliancki magazyn broni, w którym mogły być przechowywane gazy bojowe. Składy i fabryki broni chemicznej wielokrotnie przechodziły z rąk do rąk i wiele stron konfliktu używało już substancji toksycznych. W tym wypadku trująca chmura mogła zostać uwolniona podczas wybuchu i zabić cywilów. W takim przypadku odpowiedzialność spada na rebeliantów. Kompletna bezradność W Nowym Jorku zbierze się Rada Bezpieczeństwa ONZ, żeby omówić atak, ale nie należy oczekiwać niespodzianek. Amerykanie i Brytyjczycy zapewne oskarżą Damaszek, Chińczycy zachowają spokój i potraktują sprawę z rezerwą, a Rosjanie obwinią opozycję i zawetują zbyt, ich zdaniem, ostrą rezolucję. Sprawa znowu rozejdzie się po kościach. W 1995 r. NATO zareagowało na masakrę na targu w Sarajewie kampanią nalotów, które osłabiły siły serbskie, wzmocniły pozycję wojsk ONZ i pomogły w ostatecznym zakończeniu wojny w Bośni i Hercegowinie. Co powoduje, że niespełna ćwierć wieku później na większe koszmary reagujemy wzruszeniem ramionami? Na początku syryjskiej wojny domowej w 2011 r. można jeszcze było twierdzić, że jest to odległy konflikt, który nas nie dotyka. To była ułuda, którą kolejne lata brutalnie obnażyły. Fale uchodźców pokazały, że ta wojna dotyczy nas wszystkich. Wpływa na decyzje polityczne Europejczyków i zmienia świat, w którym żyjemy.  Patrząc na doświadczenia z przeszłości możemy szacować konsekwencje. Wojny na Bałkanach pod koniec ubiegłego wieku również wywołały fale uchodźców. Wśród nich było wielu muzułmanów. Część uchodźców po zakończeniu wojny wróciła do domów. Inni pozostali mniej lub bardziej integrując się z lokalnymi społecznościami. W kilku europejskich miastach do dziś działają powstałe wtedy gangi i grupy przestępcze. „Byle tragedia” już nie wzrusza Z czasem staliśmy się mniej wrażliwi. Wychudzeni Bośniacy za drutami kolczastymi przypominali ofiary nazistowskich obozów koncentracyjnych. W erze przedinternetowej telewizje i gazety dawkowały koszmary, uwypuklając tragedie. Teraz niemal każde, podłączone do internetu urządzenie z ekranem może być źródłem potworności. Zdjęcia martwych dzieci czy wysadzających się w powietrze samobójców są na wyciągnięcie ręki. Nie ma miejsca na domysły, a człowiek, który je publikuje, stara się przebić konkurencję. Wszystko jest szybkie, wyraźne i dosłowne. Na przykład drony w wysokiej rozdzielczości pokazują pola bitew w estetyce gier komputerowych. Aż trudno uwierzyć, że tam naprawdę giną ludzie. Nigdy też nie wiadomo, czy możemy zaufać własnym oczom. Obrazy wielokrotnie są zmanipulowane. Pokazują tylko to, co chciał pokazać kamerzysta lub człowiek, który nagranie rozpowszechnił. Zazwyczaj na miejscu nie ma nikogo, kto nie jest w taki czy inny sposób zaangażowany w konflikt i nie chce wpłynąć na przekaz.  W rezultacie stajemy się coraz mniej wrażliwi. Oczywiście nie wszyscy i nie zawsze. Wolontariusze ze wszystkich zakątków Europy pomagali ratować życie uchodźców u wybrzeży greckich wysp. Polacy potrafią zmobilizować się i wesprzeć rodaków w potrzebie lub ofiary katastrof w najdalszych zakątkach świata. Jednak to są sytuacje wyjątkowe i jednorazowe. O kilka chwil naszej uwagi konkurują ofiary wojen, celebryci, cierpiące zwierzęta, politycy i sprzedawcy wszystkiego. Zanim wejdziemy na popularny kanał z filmami nagranymi na polach bitew, obejrzymy reklamy kawy skierowane do weteranów. Później zajmiemy się drzewami padającymi w sąsiednim parku, żeby za chwilę ekscytować się wakacjami dziewczyny piłkarza.  Kolejne kryzysy i tragedie konkurują o uwagę i pieniądze. Podkreśla to UNHCR, czyli agencja ONZ odpowiedzialna za pomaganie uchodźcom. W rezultacie ofiarom Chan Szejchun poświęcimy zaledwie kilka chwil i nikt nie podejmie decyzji, które realnie mogłyby zapobiec następnym takim tragediom, nawet jeżeli jest to w naszym interesie.   Jarosław Kociszewski dla WP Opinie"
http://opinie.wp.pl/trump-zaatakowal-syrie-czy-to-cos-wiecej-niz-komunikat-dla-asada-6109399119070849a,"Trump zaatakował Syrię. Czy to coś więcej, niż komunikat dla Asada? Amerykańskie rakiety nad ranem spadły na bazę lotniczą Szajrat w zachodniej Syrii. Donald Trump w ten sposób powiedział każdemu dyktatorowi na świecie, że nie zawaha się użyć siły. Nie oznacza to jednak końca cierpień Syryjczyków. Według Pentagonu celem 59 pocisków Tomahawk wystrzelonych z dwóch niszczycieli na Morzu Śródziemnym były samoloty, hangary, magazyny i obrona przeciwlotnicza bazy Szajrat. Amerykanie uważali, aby nie trafić w miejsca, w których mogli być żołnierze rosyjscy. Z tego lotniska miały wystartować samoloty, które zrzuciły bomby z gazem bojowym, sarinem, na miejscowość Chan Szejkun. W ataku zginęło kilkadziesiąt osób, w tym wiele dzieci. Około 500 osób zostało rannych. Prezydent Donald Trump wezwał  ""wszystkie cywilizowane narody"" do wspólnego z USA poszukiwania sposobu zakończenia rzezi w Syrii i do walki z terroryzmem. Rosja, sojusznik prezydenta Baszara al-Asada, uznała atak za akt agresji przeciwko Syrii, który znacząco pogorszy relacje pomiędzy Moskwą a Waszyngtonem. USA rakietami zaatakowały bazę lotniczą Szajrat w Syrii. Jasny komunikat Trumpa Nic nie wskazuje na to, aby Trump nadmiernie przejmował się rosyjską reakcją. USA starały się uniknąć strat wśród Rosjan, których „poinformowały” o zbliżającym się ataku. Ważne jest tutaj każde słowo. Moskwa została ostrzeżona, lecz Waszyngton niczego z nią nie konsultował ani nie uzgadniał.  Trump zaskoczył tempem, z jakim włączył się w politykę i spór w miejscu, w którym USA nie mają bezpośrednich interesów gospodarczych. Krytykował swojego poprzednika Baracka Obamę za wytyczanie „czerwonych linii” i nadmierne angażowanie się w sprawy globalne. Tymczasem w ciągu dwóch dni od koszmarnego ataku na Chan Szejkun sam użył siły i zaatakował suwerenny kraj należący do ONZ. Samodzielnie ukarał sprawcę zbrodni. Nie przypadkiem Trump nazwał Asada „dyktatorem”. Szybkość podejmowania decyzji i determinacja nowego gospodarza Białego Domu z pewnością nie umkną uwadze wszystkich wrogów i rywali USA. Biały Dom nie pozwoli sobie na żadne gierki. Musi o tym pamiętać Kim Dzong Un, północnokoreański dyktator, który był jednym z głównych adresatów agresywnego przesłania Waszyngtonu. W USA przebywa chiński prezydent Xi Jinping, który z pewnością doceni demonstrację siły i fakt, iż w Gabinecie Owalnym zasiada człowiek gotowy nie tylko bronić komercyjnych interesów USA, ale także uczestniczyć w rozgrywce o utrzymanie ładu międzynarodowego. Władimir Putin na pewno nie jest zadowolony, ale Waszyngton wysłał wiadomość w języku, który Kreml na pewno rozumie. Oczywiście otwarte jest pytanie, na ile Trump reaguje na społeczne wzburzenie wywołane zdjęciami duszonych dzieci i zapotrzebowanie zrobienia „czegoś”, a na ile gotów jest rzeczywiście strzec „amerykańskich wartości” na świecie. W Syrii niewiele to zmieni Z punktu widzenia trwającej od 6 lat wojny domowej w Syrii amerykański atak niewiele zmienia. Zniszczenie bazy Szajrat i zgromadzonych tam maszyn jest ciosem dla Damaszku, ale nie wpłynie znacząco na sytuację militarną.  Skuteczniejsze byłoby wprowadzenie strefy zakazu lotów nad Syrią i uniemożliwienie armii prezydenta Asada bombardowania zbuntowanych miejscowości z użyciem samolotów i śmigłowców zrzucających beczki wypełnione materiałami wybuchowymi i złomem. Tego Amerykanie jednak nie zrobią, bo egzekwowanie zakazu lotów wymagałoby zniszczenia systemu obrony przeciwlotniczej modernizowanego przez Moskwę. Wojska Asada otrzymują taktyczne wsparcie rosyjskiego lotnictwa bez porównania lepiej wyposażonego i skuteczniejszego niż przestarzałe siły syryjskie. Cywile giną niezależnie od tego, czy bomby zrzucają Syryjczycy, Rosjanie czy Amerykanie. Niemniej uziemienie lotników wiernych Asadowi z pewnością byłoby dobrą wiadomością. Pamiętać jednak należy, że wojna domowa przede wszystkim toczy się na ziemi. Uczestniczą w nich setki organizacji uzbrajanych i finansowanych z zewnątrz.  Amerykanie zaangażowali się w walkę przeciwko Państwu Islamskiemu – obecnie uczestniczą w ofensywie na Rakkę, stolicę ISIS.  Rosjanie uratowali Baszara al-Asada przed upadkiem pod koniec 2015 r. i nie zrezygnują z popierania go i stojącej za nim elity rządzącej. W Syrii ścierają się też interesy irańskie, saudyjskie i tureckie. Jest to kolejne pole walki w trwającej od półtora tysiąca lat wojnie religijnej między szyitami a sunnitami. Bardzo ważnym graczem są Kurdowie. Swoje interesy mają też Izraelczycy.  Poziomy komplikacji wojny w Syrii można mnożyć niemal w nieskończoność i naiwnością byłoby sądzenie, że jednorazowy, punktowy atak USA cokolwiek tutaj zmieni. Nie jest to koniec, ani nawet początek końca konfliktu, który kosztował życie kilkaset tysięcy ludzi, a miliony wygnał z domów i ojczyzny.  Dobrą wiadomością dla Syryjczyków będzie, jeżeli w następstwie masakry w Chan Szejkun broń chemiczna ostatecznie zniknie z pola walki i skończą się nieprecyzyjne bombardowania, których ofiarami są przede wszystkim cywile. Nie można być jednak pewnym, czy krew ofiar po prostu nie wsiąknie w piach i w ciągu kilku dni nie pójdzie w zapomnienie."
http://opinie.wp.pl/islamisci-przesylaja-komunikat-dla-rosjan-czy-putin-skorzysta-z-okazji-6108125671843457a,"Islamiści przesyłają komunikat dla Rosjan. Czy Putin skorzysta z okazji? Terroryzm jest formą komunikacji. To chora, ale jednak wiadomość. Atak na metro w Sankt Petersburgu mówi Rosjanom, że są ważnym celem dla dżihadystów. Może nawet najważniejszym na świecie. Ten wynaturzony dialog jest też szansą dla Władimira Putina, aby znowu zmobilizować Rosjan wokół siebie, bo przecież nic tak nie łączy, jak wspólny wróg. Atak na metro w Sankt Petersburgu jest tragedią. Zginęli i rany odnieśli Bogu ducha winni pasażerowie, ale to nie liczba ofiar jest najważniejsza. Także formalne wzięcie odpowiedzialności przez jakąkolwiek organizację niewiele zmieni. Często do „udanego” ataku przyznaje się kilka organizacji, choć równie dobrze żadna może się nie przyznać.  Terroryści doskonale wiedzą, że metro jest monitorowane, a któraś z kamer musiała nagrać zamachowca. Dlatego obraz brodatego mężczyzny w muzułmańskim nakryciu głowy wystarczy. To część podpisu. Resztę dopełnia konstrukcja bomby. Na innej stacji znaleziono drugi ładunek, który na szczęście nie wybuchł. To typowa konstrukcja owinięta kulkami od łożysk, które pełnią rolę szrapnela i zwiększają liczbę ofiar. Komunikat staje się jednoznaczny, jeżeli skojarzymy wydarzenia w Sankt Petersburgu z niedawnymi wypowiedziami przedstawicieli Państwa Islamskiego, którzy grozili odwetem za interwencję Moskwy w Syrii. Dżihadyści wydają się mówić „Bójcie się, bo jesteśmy wśród was i zapłacicie za to, co robicie na Bliskim Wschodzie”.   Rosja otwiera listę celów Rosyjskie wojska uratowały rząd prezydenta Baszara el-Assada jesienią 2015 r. i od tamtej pory biorą udział w wojnie.  Samoloty i śmigłowce atakują cele opozycji, w tym islamistów. Rakiety i bomby spadają także na Rakkę, stolicę Państwa Islamskiego. Walczą rosyjscy specjalsi. Interwencja już jest kosztowna. Nieoficjalnie mówi się o kilkudziesięciu zabitych Rosjanach, choć według Kremla liczba ta jest znacznie mniejsza. Formalne statystyki nie uwzględniają kontraktowych pracowników firm militarnych. Moskwa włączyła się także w wojnę domową w Libii. Z bazy w Egipcie Rosjanie występują tam, m.in., przeciwko ISIS. Sunnici z Państwa Islamskiego znajdują też powody czysto religijne i nie chodzi tu tylko o walkę z chrześcijanami. Poprzez powiązanie z sektą Allawitów, z której pochodzi Assad, Iranem i libańskim Hezbollahem, w oczach fundamentalistów,  Moskwa stanęła po stronie szyitów w ciągnącym się od piętnastu wieków sporze o dziedzictwo po proroku Mahomecie.  Do tego wszystkiego dochodzi niekończący się konflikt na Kaukazie, gdzie co jakiś czas, z mniejszym lub większym natężeniem, dochodzi do starć. Kalifat Kaukazu nigdy nie powstał, co nie znaczy, że brak jest tych, którzy chcieliby go stworzyć. Najwięcej zagranicznych bojowników pochodzi z Rosji To wszystko powoduje, że Rosja jest jedynym z najważniejszych celów dla dżihadystów z kurczącego się Państwa Islamskiego. Moskwa ma przy tym poważny problem, bo największa liczba zagranicznych bojowników walczących w szeregach ISIS ma obywatelstwo Federacji.  Ich liczba szacowana jest na niemal dwa i pół tysiąca. Nie przypadkiem w komunikatach i propagandzie ISIS regularnie pojawia się przydomek „al-Sziszani”, co po prostu oznacza Czeczena. Są też Ingusze, ale nie brak konwertytów z innych części Rosji. Nikogo nie dziwią nagrania z walki w Syrii czy Iraku, na których islamiści komunikują się po rosyjsku, albo z wyraźnym, rosyjskim akcentem.  Upadek kalifatu ze stolicą w syryjskiej Rakce oznacza, że ludzie ci wyjadą w poszukiwaniu nowych celów i nowych baz. Pierwotnie miała to być Libia, ale skuteczna interwencja państw zachodnich, którym udało się nie przegapić momentu, gdy dżihadyści zaczęli się tam organizować, zniweczyła tę możliwość.  Trudno uwierzyć, aby walka w szeregach somalijskiej organizacji As Szabab czy nigeryjskiej Boko Haram była atrakcyjna. Wielu z nich najprawdopodobniej wróci na dobrze znane tereny, albo już wróciło w miejsca, w które mogą rozpłynąć się w tłumie i siać strach i zniszczenie.  To bardzo niebezpieczni, wyszkoleni, ale także ideologicznie zradykalizowani ludzie, którzy zrobią wszystko, aby Rosja zapłaciła za interwencję w Syrii tak, jak Czeczeni mścili się za upadek Groznego. Prezent dla Władimira Putina - Oczywiście ważne jest kto to zrobił, ale dla mnie znacznie ciekawsze jest pytanie, jak ten zamach zostanie wykorzystany przez prezydenta Putina – mówi Wirtualnej Polsce dr Agnieszka Bryc, politolog z Uniwersytetu im. Mikołaja Kopernika w Toruniu. – W Rosji nigdy nic nie wiadomo do końca, ale skłaniam się ku myśli, że to nie była prowokacja tak, jak przed wojną czeczeńską, tylko zamach, który wydarzył się w czasie niezwykle dogodnym dla władz.   Przez Rosję przetoczyła się fala demonstracji przeciwko korupcji, w których udział wzięło zaskakująco wielu ludzi.  Po raz pierwszy od wielu lat pojawiły się rysy na nieskazitelnym obrazie Władimira Putina i jego rządów. Głośno padły pytania o nadużycia i arogancję władzy zadawane nie tylko przez Aleksieja Nawalnego jedynego, albo ostatniego liczącego się opozycjonistę w Rosji. Bardzo możliwe, że te właśnie pęknięcia chcieliby wykorzystać dżihadyści i pogłębić niezadowoleni społeczne. Pokazać, że bliskowschodnia interwencja powoduje nie tyko ofiary wśród wojskowych, ale także sprowadza ryzyko na głowę każdego Rosjanina. Takie rozumowanie nie byłoby zaskoczeniem. Islamiści niejednokrotnie w przeszłości wykorzystywali tego rodzaju mechanizmy, aby „ukarać” jakiś kraj, ale także wymusić zmianę polityki. Jednak w tym wypadku zamach  może zadziałać na korzyść prezydenta. Putin ma teraz świetną okazję, aby odwrócić uwagę społeczeństwa od krytyki władz i raz jeszcze zjednoczyć Rosjan wokół siebie, występując w roli obrońcy i męża opatrznościowego. W takiej sytuacji sprawy, którymi zajmuje się opozycja, wydają się małostkowe i niezbyt istotne. Jeżeli mu się uda tak, jak kilkakrotnie w przeszłości, to Putin śmiało i bez najmniejszych obaw będzie mógł czekać na przyszłoroczne wybory prezydenckie."
http://opinie.wp.pl/carl-bildt-kolejna-wojna-na-balkanach-mozliwa-unia-musi-zajac-sie-problemem-6107697968957057a,"Carl Bildt: Kolejna wojna na Bałkanach możliwa? Unia musi zająć się problemem Przywódcy Unii Europejskiej nagle zdali sobie sprawę z nowych realiów na Bałkanach. Podczas niedawnego szczytu podkreślili potrzebę zwiększonego zaangażowania UE dla zachowania stabilności i przeciwdziałania rosyjskim wpływom w regionie. Ale sytuacja geopolityczna krajów bałkańskich nie powinna być dla nikogo zaskoczeniem. Linia podziałów pozostałych po upadku Imperium Osmańskiego - rozciągająca się od Bihacia w północno-zachodnim rogu Bośni do Basry na irackim wybrzeżu Zatoki Perskiej - wielokrotnie była źródłem regionalnych i globalnych konfliktów. Kiedy habsburskie i osmańskie imperia rozpadły się wraz z I wojną światową, w ich miejsce na Bałkanach starano się utworzyć nowoczesne państwa narodowe, mimo kulturowej i narodowej różnorodności regionu. Od tego czasu nacjonalizm wielokrotnie zderzał się z ciągle istniejącą mozaiką życia publicznego, napędzając wojnę za wojną. 
Jugosławia, podobnie jak państwa narodowe powstałe w Lewancie i Mezopotamii, została stworzona, aby równoważyć te polityczne sprzeczności; ale potworne zbrodnie - w Smyrnie, Srebrenicy, Sindżarze i innych miejscach - pozostały niezmiennym elementem postimperialnego życia.  Jugosławia rozpadła się na początku lat 90., co pociągnęło za sobą dekadę brutalnych wojen od Chorwacji po Kosowo. Powstanie siedmiu nowych - i często wzajemnie wrogich - państw oznaczało, że regionalna stabilność musiałaby opierać się o nowe ramy, a konkretnie o Unię Europejską. Dzięki swoim osiągnięciom w rozwiązywaniu innych długotrwałych narodowych konfliktów, UE powierzono zadanie zasypania odwiecznych regionalnych podziałów i wygaszenia etnicznych konfliktów. Podczas szczytu UE w Salonikach w 2003 roku, delegaci uroczyście zobowiązali się do włączenia do Unii wszystkich krajów bałkańskich. Ta obietnica była równie trudna do spełnienia, jak była ważna i potrzebna. Kiedy najbardziej naglące problemy Bałkanów osłabły, przywódcy UE założyli, że udało im się zapewnić pokój dla regionu. Od tej pory, ich podejście w stylu ""business as usual"" w gruncie rzeczy oznaczało utrzymanie status quo. Po tym, jak Jean-Claude Juncker został mianowany szefem Komisji Europejskiej w 2014 roku, potwierdził ten stan rzeczy, deklarując, że za jego pięcioletniej kadencji nie dojdzie do kolejnego rozszerzenia UE. Technicznie rzecz biorąc, oświadczenie Junckera było prawdziwe, ale pod względem politycznym było katastrofalne. Po tym, jak światło motywujące kraje do reform i integracji zostało zgaszone, nacjonalizm, jak można było się tego spodziewać, znów zaczął brać górę. Tymczasem UE została pochłonięta bieżącymi problemami finansowymi, takimi jak kryzys zadłużeniowy państw członkowskich. Spędziłem wiele czasu na Bałkanach w latach po wojnie w Bośni. Byłem specjalnym wysłannikiem UE w byłej Jugosławii, a potem współprzewodniczącym Konferencji Pokojowej w Dayton, Wysokim Przedstawicielem w Bośni i Hercegowinie i w końcu specjalnym wysłannikiem Sekretarza Generalnego ONZ na Bałkanach. W zeszłym roku, kiedy wróciłem do Bośni już w nieoficjalnej roli, ktoś zapytał mnie, czy wojna wróci do regionu. Na początku zbywałem to pytanie. ""Nie ma mowy"" - odpowiadałem. Ale wtedy inni ludzie zaczęli zadawać to samo pytanie; kiedy usłyszałem je po raz piąty, zacząłem się martwić. Z pewnością miałem rację mówiąc, że wojny z lat 90. nie wrócą: warunki dziś są bardzo odmienne od tych obecnych wówczas. Ale jak widzieliśmy już wielokrotnie wcześniej, pojedynczy szaleńcy są w stanie rozpalić pożary, które trudno potem opanować. Pewnego razu w Sarajewie jedna osoba, Gavrilo Princip, rozpętał wojnę światową, kiedy zamordował austriackiego arcyksięcia Franciszka Ferdynanda. Dziś region stopniowo staje się coraz bardziej łatwopalny, a podpalić może go kolejna iskra, być może tym razem w Skopje. Co więc powinno się zrobić? Dla Europy jedynym wyjściem jest użycie swojej mocy powstrzymywania i jednocześnie przyspieszenie integracji europejskiej. Aby stawić czoła pojawiającym się niebezpieczeństwom na Bałkanach, UE powinna zademonstrować, że ma wolę i środki do działania, poprzez przeprowadzenie w regionie ćwiczeń wojskowych z udziałem Grup Bojowych UE. To wysłałoby potężny sygnał, że jej siły zbrojne nie są papierowymi tygrysami, i że jest ona w stanie władać nie tylko słowami.  Dalsze rozszerzenie Unii również jest konieczne. Z racji tego, że członkami bloku zostały dotąd tylko Słowenia i Chorwacja, zapewnienie członkostwa pozostałym krajom zajmie rzecz jasna trochę czasu. Ale reformy potrzebne do uczynienia tych krajów godnymi członkostwa mogą i powinny zostać przyspieszone, zaś w międzyczasie powinno się przyjąć tymczasowe kroki uwiarygadniające Unię dla mieszkańców regionu.  Można by na przykład stworzyć coś na kształt Partnerstwa Wschodniego UE - Partnerstwo Bałkańskie - jednocześnie pozostawiając państwom furtkę do pełnego członkostwa. UE musi też zwiększyć swoje polityczne zaangażowanie w regionie. Może zacząć to robić poprzez mediację bieżących pomniejszych sporów granicznych, po to, by nie przerodziły się one w coś gorszego. Unia Europejska, mówiąc dzisiejszym językiem, ma problem z przepustowością: wyzwania przed nią stojące rozmnożyły się, podobnie jak szczyty organizowane, by im sprostać. Ale liderzy Europy mają oczywisty wybór na Bałkanach: zająć się problemem, albo czekać na to, aż problem zajmie się nimi.  Carl Bildt"
http://opinie.wp.pl/richard-haas-coraz-mniej-czasu-na-rozwiazanie-kwestii-koreanskiej-6104543512519297a,"Richard Haas: Coraz mniej czasu na rozwiązanie kwestii koreańskiej Coraz powszechniejsze jest przekonanie, że pierwszy prawdziwy kryzys prezydentury Donalda Trumpa może dotyczyć Korei Północnej, a konkretniej jej zdolności do umieszczenia głowicy nuklearnej w jednej lub więcej ze swoich rakiet balistycznych, posiadających wystarczający zasięg i celność, by dotrzeć do Stanów Zjednoczonych. Kryzys mógłby powstać także z innych powodów: dużego wzrostu produkcji północnokoreańskich głowic nuklearnych, pojawienia się dowodów na sprzedaż materiałów nuklearnych grupom terrorystycznym lub użycia sił konwencjonalnych w ataku na Koreę Południową lub stacjonujących tam amerykańskich żołnierzy. Nie ma czasu do stracenia: każde z tych wydarzeń może mieć miejsce w ciągu najbliższych miesięcy lub najpóźniej lat. Strategiczna cierpliwość, która była hasłem przyświecającym amerykańskiej polityki wobec Korei Północnej przez kolejne administracje, wyczerpała się.  Jedną z opcji jest po prostu pogodzenie się z nieuniknionym wzrostem liczby i jakości północnokoreańskiego arsenału atomowego. USA, Korea Południowa i Japonia polegałyby w takim przypadku na połączeniu tarczy antyrakietowej ze strategią odstraszania. Problem w tym, że obrona przeciwrakietowa nie jest stuprocentowo skuteczna, a odstraszanie nie jest pewne. Jedynym pewnikiem jest to, że jeśli którykolwiek z tych czynników zawiedzie, będzie się to wiązać z niewyobrażalnymi kosztami. W takich okolicznościach Japonia i Korea Południowa zaczęłyby się zastanawiać, czy im także nie byłaby potrzebna broń atomowa, co z kolei podwyższyłoby ryzyko nowego i potencjalnie destabilizującego wyścigu zbrojeń w całym regionie. Druga opcja to użycie siły militarnej, przeciwko widocznemu zagrożeniu ze strony Korei lub w przypadku gdy zagrożenie to zostałoby ocenione jako bliskie czy nieuchronne. Problemem tego podejścia jest niepewność co do tego, czy uderzenie zniszczyłoby cały arsenał rakiet i głowic nuklearnych Pjongjangu. Ale nawet jeśli by do tego doszło, Korea Północna prawdopodobnie odpowiedziałaby użyciem sił konwencjonalnych przeciw Południu. Biorąc pod uwagę fakt, że Seul oraz stacjonujący w Korei Południowej Amerykanie są w zasięgu tysięcy sztuk artylerii, straty ludzkie i materialne byłyby ogromne. Nowy południowokoreański rząd z pewnością będzie opierać się takiemu scenariuszowi. Dlatego też niektórzy optują za zmianą reżimu, mając nadzieję, że inne północnokoreańskie przywództwo może być bardziej rozsądne. Prawdopodobnie tak by było, ale biorąc pod uwagę jak zamkniętym państwem jest Korea Północna, doprowadzenie do takiej zmiany pozostaje bardziej życzeniem niż poważną polityką. W ten sposób dochodzimy do dyplomacji. USA mogłyby zaoferować (po konsultacjach z rządami w Seulu i Tokio, a w idealnym przypadku z pomocą nowych rezolucji ONZ i sankcji gospodarczych) bezpośrednie negocjacje z Koreą Północną. Podczas rozmów Ameryka mogłaby zaproponować taką umowę: Pjongjang zamroziłby rozwój swoich sił nuklearnych i rakietowych, co oznaczałoby zatrzymanie wszystkich testów głowic i rakiet, wraz z umożliwieniem dostępu do instalacji międzynarodowym inspektorom. Północ musiałaby też zobowiązać się do niesprzedawania żadnych materiałów nuklearnych żadnemu państwu ani organizacji.   W zamian za to, Stany Zjednoczone i ich partnerzy zaoferowaliby, poza bezpośrednimi rozmowami, złagodzenie sankcji. USA i pozostałe państwa mogłyby też zgodzić się na podpisanie - ponad 60 lat po zakończeniu wojny koreańskiej - porozumienia pokojowego z Północą.  Korea Północna (w pewnym sensie podobnie jak Iran) mogłaby zachować swoje istniejące opcje nuklearne, ale nie mogłaby przełożyć ich na rzeczywistość. Uwagi co do licznych pogwałceń praw człowieka w Korei Północnej nie byłyby poruszane podczas rozmów, choć władze w Pjongjangu zrozumiałyby, że nie może dojść do normalizacji stosunków (ani zniesienia sankcji), dopóki reżim nie zaprzestanie represji. Pełna normalizacja wymagałaby także wyrzeczenia się przez Północ programu nuklearnego.  Jednocześnie, USA powinny wyznaczyć ograniczenia co do tego, jak daleko są w stanie się pójść na ustępstwa. Nie może być mowy o końcu regularnych amerykańsko-koreańskich ćwiczeń wojskowych, które są koniecznym elementem strategii odstraszania i potencjalnej obrony, biorąc pod uwagę militarne zagrożenie ze strony Północy. Z tego samego powodu nie do zaakceptowania byłoby ograniczenie liczby amerykańskich żołnierzy w regionie. Wyraźnie wytyczony powinien być też czas negocjacji, aby nie dać Korei Północnej okazji do wykreowania nowych wojskowych faktów dokonanych. Czy takie podejście ma szanse na sukces? Krótka odpowiedź brzmi: ""być może"". Kluczowa byłaby tu postawa Chin. Chińscy przywódcy nie darzą wielką miłością reżimu Kim Dzong Una ani jego broni atomowej, ale jeszcze mniej im się podoba perspektywa upadku Korei Północnej i zjednoczenia Półwyspu Koreańskiego z Seulem jako stolicą.  Pytanie dotyczy tego, czy Chiny (od których zależy to, jakie towary docierają i opuszczają Koreę Północną) mogą być przekonane do użycia swojego wpływu na sąsiada. Stany Zjednoczone powinny zaoferować Pekinowi gwarancje, że nie wykorzystają zjednoczenia Korei do stworzenia strategicznej przewagi, ostrzegając jednocześnie Chiny o tym, jakie zagrożenie stanowi obecne zachowanie Korea Północna dla chińskich interesów. Ciągły dialog z Chinami o sposobach odpowiedzi na możliwe scenariusze na Półwyspie ma oczywisty sens.  Oczywiście, nie ma żadnych gwarancji, że dyplomacja poskutkuje. Ale może tak być. A nawet jeśli by się to nie udało, to demonstracja starań rozstrzygnięcia sprawy w dobrej woli ułatwiłaby kontemplację, wykonanie i przekonanie opinii publicznej w kraju i na świecie, dlaczego ostatecznie wybrano alternatywną opcję, czyli użycie siły.   Richard Haas"
http://opinie.wp.pl/bernard-henri-levy-kolejna-dziwna-katastrofa-we-francji-6104534988427905a,"Bernard-Henri Lévy: Kolejna dziwna katastrofa we Francji Kiedyś czytanie gazety było poranną modlitwą filozofa. Dziś czytanie gazet służy raczej zaspokojeniu apetytu wyborców na dzienną dawkę żenady. Z jakąż niecierpliwością czytelnicy czekają na najnowsze wiadomości o wybrańcach narodu! Z jaką rozkoszą delektujemy się cotygodniową porcją korupcji, zgnilizny, skandalu! I jakie rozczarowanie, cała ochota do życia ulatuje, kiedy okazuje się, że nie ma nic nowego. Poeta Mallarmé przecież ostrzegał nas, że rozsmakowanie w skandalu to mroczny początek nieuniknionego rozkładu.  Sezon na przedwyborcze „Igrzyska śmierci” na francuskiej lewicy można uznać za rozpoczęty. Prezydent François Hollande został obalony przez własną partię, a premier jego rządu, Manuel Valls, został podany do stołu na drugie danie podczas balu ludożerców. To już ten moment, gdy trup jednej z dwóch największych partii we Francji osiągnął stan rozkładu. Obecny socjalistyczny kandydat na prezydenta, Benoît Hamon, od którego można by oczekiwać wypowiedzi na temat prezydentury Trumpa, rządów Władimira Putina czy islamskich radykałów, woli wypowiadać się na temat legalizacji marihuany, czerwonego szlamu i zaburzeń hormonalnych.  Na prawicy podobnie: dno wybija na wierzch. Były prezydent Nicolas Sarkozy został wyeliminowany na samym początku. Z kolei były premier Alain Juppé, po tym jak w zeszłym roku uznano go za niemal pewniaka, został ostatecznie utrącony przez własnych zwolenników. Po ujawnieniu skandalu finansowego wokół François Fillona, czyli człowieka, który dostał nominację partyjną i osobiście go pokonał, Juppé stracił cierpliwość i wycofał swoją kandydaturę 6 marca.  Fillon, jeszcze do niedawna wyraźny faworyt, który otrzymał cztery miliony głosów w prawyborach, teraz zafundował nam spektakl, w którym partyjni buntownicy starają się wyrzucić go za burtę. Chytre plany, wykręty, kalkulacje i zakłady – wszystko to w oparciu o sondaże, które przypominają wróżby z wątroby starożytnych Rzymian. Innymi słowy: kolejny trup! Teraz na scenie pojawiają się śledczy, którzy odegrają cierpliwie swoje role: zbiorą dowody, aby wykazać fikcyjne zatrudnienie małżonki i dzieci kandydata. Uczciwości rodziny nikt jednak nie będzie poważnie kwestionował; przecież jesteśmy ludźmi i wszyscy czasem nadużywamy tego czy owego. Wszyscy mamy swoje pasje i resentymenty, a poza tym tak właśnie działa władza: stopniowo uzależnia i sięga po to, po co nie powinna. Ot, rodzina znalazła się trochę za blisko kampanii (a przecież już Monteskiusz zalecał w tej kwestii ostrożność!). A jednak w tej całej farsie to my, obywatele i wyborcy, jesteśmy najsłabszym ogniwem. W ostatnich wydarzeniach wyraźnie widać nasz nowy dziwny stosunek do polityki. Można go pokrótce opisać w trzech punktach. Primo:  Kankan  „Le Canard Enchaîné” to cotygodniowy odcinek kabaretu politycznego, na który czekamy z utęsknieniem. Ten agresywny rodzaj humoru, niegdyś tak atakowany zarówno z prawa jak i z lewa, dziś staje się oficjalnym językiem polityki. Kiedyś czytanie gazety było, by użyć sformułowania Hegla, poranną modlitwą filozofa. Dziś czytanie gazet służy raczej zaspokojeniu apetytu wyborców na dzienną dawkę żenady.  Z jakąż niecierpliwością francuscy czytelnicy czekają na najnowsze wiadomości o wybrańcach narodu! Z jaką rozkoszą delektujemy się cotygodniową porcją korupcji, zgnilizny, skandalu! I jakie rozczarowanie, cała ochota do życia ulatuje, kiedy okazuje się, że nie ma nic nowego. Poeta Mallarmé przecież ostrzegał nas, że rozsmakowanie w skandalu to mroczny początek nieuniknionego rozkładu.  Spektakl Zamiast oceny, dostajemy nieskończoną ilość frywolnych komentarzy, tysiące nic nie znaczących faktów wyborczego wyścigu. Media kiedyś pisały o sporcie tak, jakby był polityką. Dziś komentarze polityczne przypominają kolumny sportowe.  ‘Analiza gry’ to dzisiejszy paradygmat narracji politycznej. Co ciekawe w kraju, o którym sam Marx pisał, że zamieszkuje go ‘naród polityczny par excellence’ okazuje się nagle, że polityka to podgatunek piłki nożnej, z zespołami, sędziami, strzelcami. Czy powinno nas dziwić, że w samym środku kampanii Fillona prawicowe szefostwo i ich wyimaginowani trenerzy nagle zamienili się w ławkę rezerwowych, którzy czekają na wejście do gry? Można się też zastanawiać,  czy gwardia Fillona dostrzega w nim cokolwiek poza niewątpliwą krzepą i umiejętnością wzięcia na siebie wszystkich możliwych cięgów – nawet kiedy został znokautowany, odzyskał formę i rześko powrócił do niedokończonego meczu.  Równość  Pragnienie równości było kiedyś najpiękniejszą pasją polityczną; istniało pragnienie, aby wzmocnić organizm polityczny, nadać polityce godność. Zgadzam się tutaj z Jean-Claude Milnerem, który w swojej ostatniej publikacji „Relire la Révolution” atakuje wizję, którą niegdyś przedstawił Anatole France w słynnej książce „Bogowie łakną krwi”. Robespierre nie tylko dostarczał publiczności codziennej dawki krwi, ale jednocześnie próbował, na swój sposób, nie dopuścić do tego, aby masy zamieniły się w żądny zemsty tłum. Próbował w jakiś sposób zachować republikańską hierarchię, czy raczej to, co można było jeszcze uratować.  Tego pragnienia pozbawiony jest dzisiejszy egalitaryzm. Dziś mamy do czynienia z tłuszczą, która zbliża się do objęcia władzy nie poprzez realizację ideału równości, lecz przez zainteresowanie tym, co mroczne: narzekaniami, urazami, korupcją. Dla zagubionych dzieci oświecenia, nielicznych dziedziców Rousseau, którzy miotają się między agresją, zaślepieniem i rozpaczą, równość już nie jest wyzwaniem, lecz skazą. Równość stała się jedynie zasłoną, za którą kryje się resentyment i nienawiść. Język, którym się posługujemy na co dzień, przeżarty jest tymi emocjami.  Kolejna katastrofa. Kolejne złudzenie. Zbawczy egalitaryzm obrócił się we wspólnotę psioczeń i utyskiwań. Wstąpiliśmy na ścieżkę, która prowadzi społeczeństwo od życia ku śmierci. I choć brzmi to przejmująco, właśnie w tym punkcie znalazła się dziś Francja: to nie jest zwykły kryzys, lecz stan, który wielki historyk Marc Bloch nazwał w 1940 roku „dziwną przegraną Francji”. Mamy dziś do czynienia nie z pojedynczą niegodziwością, lecz tysiącami niebezpiecznych, podłych wypowiedzi.  Erynie (greckie boginie zemsty, których imię znaczyło zarówno wściekłość, jak i sprawiedliwość) wprowadzają na scenę postać, która dopiero nabiera kształtu i która stanowi spełnienie koszmarnego przeznaczenia kraju: Marine Le Pen.  Bernard-Henri Lévy"
http://opinie.wp.pl/joseph-s-nye-czekajac-na-globalna-wojne-w-cyberprzestrzeni-6104126469960321a,"Joseph S. Nye: czekając na globalną wojnę w cyberprzestrzeni Seria zdarzeń z ostatnich lat - w tym rosyjska interwencja cybernetyczna, mająca na celu wypaczenie wyników amerykańskich wyborów prezydenckich z 2016 r. na korzyść Donalda Trumpa, anonimowe cyberataki, które zakłóciły ukraiński system energetyczny w 2015 r. oraz wirus “Stuxnet”, który zniszczył tysiąc irańskich wirówek nuklearnych – podsyciła rosnący niepokój o konflikt w cyberprzestrzeni. Na niedawnej Monachijskiej Konferencji Bezpieczeństwa, holenderski minister spraw zagranicznych Bert Koenders ogłosił utworzenie nowej pozarządowej Światowej Komisji ds. Stabilności w Cyberprzestrzeni, mającej wpierać działania grupy ekspertów rządowych ONZ (UN Group of Governmental Experts - GGE). To właśnie raporty GGE z 2010, 2013 i 2015 roku pomogły ustalić plan negocjacji w sprawie cyberbezpieczeństwa, zaś te najświeższe określiły pakiet norm, który został  zatwierdzony przez Zgromadzenie Ogólne ONZ. Pomimo jednak tego początkowego sukcesu, grupa ekspertów rządowych ONZ napotyka na ograniczenia. Jej członkowie formalnie są doradcami Sekretarza Generalnego ONZ, nie zaś pełnoprawnymi, krajowymi negocjatorami. I chociaż liczba ekspertów wzrosła z 15 do 25, większość z nich nie ma możliwości wypowiadania się. Zdecydowanie ważniejsza jest jednak zupełnie inna kwestia.  Czy pakiet norm może ograniczać działania państw? Większość ekspertów jest zgodna, że międzynarodowy traktat o cyberprzestrzeni byłby z politycznych powodów obecnie niemożliwy (chociaż Rosja i Chiny złożyły takie wnioski w ONZ). Ale, poza formalnymi traktatami, normatywne wymogi nałożone na kraje również zawierają kodeksy postępowania, definiują standardowe praktyki państw oraz swego rodzaju oczekiwanie odpowiednich działań wśród zrzeszonych w grupie (co tworzy powszechne prawo). Owe wymogi czy też ograniczenia mogą przyjmować najróżniejsze formy: od ogólnoświatowych, po wielostronne i obustronne. A co mówi nam historia o polityce normatywnych wymogów? Jeszcze dziesięć lat po Hiroszimie, taktyczna broń jądrowa była powszechnie postrzegana jako ""normalna"", a amerykańskie siły zbrojne wcieliły nuklearną artylerię, jądrowe i lądowe miny oraz jądrową broń przeciwlotniczą w swoje rozmieszczone siły. W 1954 i 1955 roku, Przewodniczący Kolegium Połączonych Szefów Sztabów powiedział prezydentowi Dwightowi Eisenhowerowi, że obrona Điện Biên Phủ w Wietnamie i przybrzeżnych wysp w pobliżu Tajwanu będzie wymagała użycia broni jądrowej (Eisenhower radę odrzucił). Z biegiem czasu, rozwój nieformalnej zasady o nieużywaniu broni jądrowej zmienił to. Laureat Nagrody Nobla, ekonomista Thomas Schelling twierdził, iż rozwój zasady o nieużywaniu broni jądrowej był jednym z najważniejszych aspektów kontroli zbrojeń w ciągu ostatnich siedemdziesięciu lat i miał hamujący wpływ na decydentów. Lecz w przypadku nowych nuklearnych mocarstw takich jak Korea Północna, nie można mieć pewności, iż pogwałcenie zasady nie będzie postrzegane jako korzystniejsze od jej przestrzegania.  Podobnie było też z zakazem używania trujących gazów podczas działań wojennych (powstał po I wojnie światowej), efektem którego był Protokół Genewski z 1925 roku, zabraniający używania broni chemicznej i biologicznej. Dwa porozumienia zawarte latach 70. wprowadziły zakaz produkcji i składowania takiej broni, czyniąc w ten sposób kosztownym nie tylko jej użycie, ale i samo posiadanie. Postanowienia weryfikacyjne dla konwencji o broni biologicznej są mało skuteczne (zobowiązują jedynie do złożenia raportu Radzie Bezpieczeństwa ONZ), co obrazuje najlepiej przykład Związku Radzieckiego, którego nie powstrzymały przed dalszym posiadaniem i rozwojem broni biologicznej w latach 70. Konwencja o zakazie broni chemicznej nie zapobiegła też użyciu tejże  przeciw własnym obywatelom przez Saddama Husajna czy Baszara al-Asada. Niemniej jednak oba traktaty ukierunkowały sposób, w jaki inni postrzegają takie działania. To natomiast przyczyniło się do usprawiedliwienia inwazji na Irak w 2003 roku oraz likwidację większości syryjskiej broni w 2014. 173 państwa ratyfikowały konwencję o broni biologicznej, te zaś które chcą ją produkować, muszą to robić w tajemnicy i stanąć w obliczu powszechnego, międzynarodowego potępienia, jeśli dowody na taką działalność ujrzą światło dzienne. Ujednolicony zakaz może również znaleźć zastosowanie w świecie wirtualnym, tutaj jednak różnica między bronią a nie-bronią zależy od intencji. Trudno byłoby zabronić dostępu - a wręcz niemożliwym dogłębnie zakazać - projektowania, posiadania a nawet implantacji danego programu komputerowego w celach szpiegowskich. W związku z tym wysiłki przeciwdziałające cyberkonfliktom nie mogą wyglądać tak, jak kontrola zbrojeń jądrowych opracowana w czasie zimnej wojny, a więc zawierać rozbudowanych traktatów i drobiazgowych protokołów weryfikacji. Wprowadzenie zakazu na cel Skuteczniejszym podejściem do normatywnej kontroli wojny cybernetycznej może być wprowadzenie zakazu nie na broń, lecz na cel. Stany Zjednoczone propagują pogląd, że prawo konfliktów zbrojnych, które zabrania celowych ataków na ludność cywilną, ma również zastosowanie w cyberprzestrzeni. W związku z tym USA zaproponowały, żeby zamiast zobowiązywać się do ""nieużywania jako pierwszy"" broni cybernetycznej, państwa powinny być zobligowane do nieużywania takiej broni przeciw obiektom cywilnym w czasie pokoju. Takie stanowisko właśnie zostało przyjęte przez GGE. Zakaz mógłby zostać wzmocniony poprzez środki budowania zaufania, takie jak obietnice pomocy w zakresie działań kryminalistycznych i nieingerowanie w pracę zespołów reagowania na komputerowe incydenty naruszające bezpieczeństwo (CSIRT). Raport GGE z lipca 2015 roku skupił się raczej na powstrzymywaniu ataków na określone cele cywilne niż na zdelegalizowaniu konkretnych działań. W czasie szczytu we wrześniu 2015 roku prezydenci USA i Chin (Barack Obama oraz Xi Jinping) doszli do porozumienia w sprawie utworzenia komisji ekspertów do przeanalizowania propozycji przedłożonej przez GGE. Raport GGE został następnie zaaprobowany przez przywódców na szczycie grupy G20 i przekazany Zgromadzeniu Ogólnemu ONZ. Do ataku na ukraiński system energii elektrycznej doszło już w grudniu 2015 roku, a więc niedługo po przedstawieniu raportu ekspertów GGE. W 2016 zaś roku Rosja nie potraktowała amerykańskich procedur wyborczych jak chronionej infrastruktury cywilnej. Rozwój normatywnych kontroli cyberbroni pozostaje więc powolnym - i w tym momencie nieukończonym - procesem. Joseph S. Nye Joseph S. Nye - profesor na uniwersytecie Harvarda, były zastępca sekretarza obrony i przewodniczący Narodowej Rady Wywiadu Stanów Zjednoczonych. Autor książki ""Is the American Century Over?""."
http://opinie.wp.pl/kazdy-ma-swoja-wojne-do-wygrania-jak-nie-poddac-sie-terrorystom-6103916515553921a,"Każdy ma swoją wojnę do wygrania. Jak nie poddać się terrorystom Kilka osób zabitych, kilka rannych i setki milionów przerażonych ludzi. Londyński zamach pokazał, jak minimalnymi środkami terroryści mogą odnieść sukces. Co gorsza, wszyscy im w tym pomagamy zamiast ich zmieść z powierzchni ziemi. Jednak żeby to zrobić, każdy z nas musi nauczyć się kierować zdrowym rozsądkiem, a nie emocjami. Każdy ma do wygrania małą wojnę.  Na Twitterze przeleciała mi przed oczami informacja o tym, że dżihadyści z ISIS kpią z zamachu w Londynie. Trudno im się dziwić. Wystarczył fanatyk w samochodzie uzbrojony w nóż, który zaczął mordować w miejscu znanym na całym świecie. 
Liczba ofiar nie musi być duża. Każda śmierć to osobista tragedia, ale nie o liczby chodzi zamachowcom. Porównajmy liczbę ofiar terroru w Europie i liczby ofiar wypadków samochodowych czy palaczy zabitych przez nałóg. Terror nie ma fizycznie pokonać wroga. Ma złamać jego ducha. Ma zasiać strach. Każdy z nas może wyobrazić sobie siebie albo kogoś bliskiego w miejscu ataku. Wielu z nas było w okolicy Westminsteru, albo zna kogoś, kto mieszka niedaleko. Wyobraźnia zaczyna działać. Strach kiełkuje. Emocje buzują. Tutaj pojawiają się media. Nagle każda redakcja szuka Polaka, który był w okolicy i powie coś „na setkę”, czyli zapewni nawet kilkusekundowy dźwięk. Zazwyczaj w takich okolicznościach nieco zdezorientowany i mocno zdenerwowany człowiek opowie, że przechodził w okolicy, widział biegnących ludzi, jest przestraszony, policja kazała gdzieś iść. Wartość informacyjna tej „setki” jest zerowa. Przecież i tak wiemy, że jest tam policja, ludzie są zdenerwowani i słychać było strzały albo krzyki.  Nie o informacje tu jednak chodzi, tylko o emocje. Widzowie, czytelnicy, słuchacze wytężają wzrok i słuch. Ich wyobraźnia działa. Media „grzeją” temat dopóki jest odbiorca. Brak informacji w przekazie nadrabia wyobraźnia. Od czasu do czasu pojawiają się niewiele wnoszące detale, strzępy rzeczywistego przekazu. Strach rośnie i nabiera kolorów. Po jakimś czasie do informacyjnego hałasu dołączą głosy tych, którzy mają coś do ugrania na nastrojach. Nie jest ważne, czy nazwiemy ich populistami, lewakami czy prawicowymi oszołomami. To mogą być też blogerzy szukający rozgłosu i sprzedawcy jakiegoś gadżetu. Wojna to także biznes. Polityczny i nie tylko.   Po kilku godzinach czy dniach sytuacja zacznie przycichać i uspakajać się, ale strach, który już raz zakiełkował, nie zniknie. Po drugiej stronie barykady stoją bardzo inteligentni, przebiegli i niesłychanie cyniczni ludzie, którzy umieją go podsycać i pielęgnować, czekając na zbiory. Może to być zmiana polityki zagranicznej lub wewnętrznej państwa, doprowadzenie do dalszej radykalizacji nastrojów, pokazanie siły swoim. Katalog owoców jest pokaźny, a motywacja terrorystów po każdym tak udanym ataku, jak ten w Londynie, jedynie rośnie.  W pierwszej kolejności odpowiedzialnością muszą wykazać się sami dziennikarze. Nie zgadzam się z opinią, że nie należy informować o tym, co się dzieje. Cenzura w każdej postaci wypaczy obraz rzeczywistości, a raz jeszcze brak informacji nadrobią plotki i wyobraźnia, nie mówiąc o tym, że znajdą się ludzie gotowi w niecny sposób wykorzystać nową, szarą strefę. Każdy, kto informuje o wojnie z terrorem, musi mieć świadomość odpowiedzialności. Najłatwiej jest posługiwać się wojenną pornografią, epatować krwią i emocjami, żeby zapełniać czas antenowy. Nikt nie przerwie w czasie, gdy inni „grzeją” temat. Każdy musi mieć pasek bardziej czerwony od konkurenta. Dochodzi do kuriozalnych sytuacji, gdy eksperci w studiach nie mają już albo jeszcze nic sensownego do powiedzenia i wiją się jak piskorz, a czasem nawet odmawiają komentowania. To jednak najmniejszy problem – jak nie ten, to będzie ktoś inny, albo powtórzymy wypowiedź Polaka z miejsca zdarzenia. Problem w tym, że w ten sposób stajemy się użytecznymi idiotami w rękach terrorystów, potęgując efekty ich zbrodni.  Czytelnik czy widz też nie jest bezbronny, albo przynajmniej nie musi być bezradny. Każdy na własną rękę może wygrać wojnę z terrorystami i wystarczy do tego zdrowy rozsądek. Czy fakt, że w wypadkach drogowych ginie tak dużo ludzi, spowodował, że mniej używamy samochodów? Nie bardzo, ale za to zapinamy pasy i staramy się nie przechodzić na czerwonym świetle przez zatłoczoną ulicę.  Przeżyłem kilka fal terroru na Bliskim Wschodzie, w tym serię samobójczych zamachów na autobusy w Izraelu. To było straszne. Ale jakie było prawdopodobieństwo, że znajdę się w złym czasie w złym miejscu?
Teoretycznie każdy z nas może przechodzić przez most nad Tamizą, ale jakie jest prawdopodobieństwo znalezienia się tam w czasie jakiegokolwiek ataku? Chłodne spojrzenie nie jest łatwe i nie zawsze się udaje, ale nikt nie mówi, że bez wysiłku można cokolwiek osiągnąć. Zawsze wrażenie robiło na mnie zimne i realistyczne podejście Izraelczyków, którzy przekonywali, że samobójcze zamachy terrorystyczne są bolesne, ale nie należy traktować ich jako zagrożenia dla państwa. W walce z terrorystami potrzebujemy wyrachowania, które pozwoli wykonać kolejny krok, czyli żyć normalnie. Sukcesem terrorystów będzie wymuszenie zmiany zachowań i poglądów. Dlatego jeżeli pójdziemy do kina, znajomych czy na zakupy pomimo podświadomej obawy, to wygramy małą bitwę ze zbrodniarzami. Jeżeli powstrzymamy się od bzdurnego posta w internecie, to zmniejszymy pożywkę, na której kwitnie strach. Jeżeli, pomimo starań terrorystów, nie zmienimy naszych poglądów, jakiekolwiek by nie były, to wygramy. To samo zresztą dotyczy polityków, którzy muszą odrzucić pokusę wykorzystania buzujących emocji i rozchwianych nastrojów.  Warto też zrobić rzeczy, które najzwyczajniej zwiększą poczucie bezpieczeństwa. Można nauczyć się dostrzegać zagrożenie i działać, w jego obliczu. Każdy powinien wiedzieć kiedy uciekać, kiedy chować się, a kiedy i jak walczyć, gdy nie ma innego wyboru.  Nie jestem wielkim zwolennikiem ograniczania naszej wolności w imię bezpieczeństwa, co wydaje się metodą chętnie stosowaną przez rządzących, ale nie oznacza to, że nie godzę się na drobne niedogodności. Jeżeli wykrywacze metalu przy wejściach do budynków zmniejszają ryzyko, a widok patroli podnosi poczucie bezpieczeństwa, to mogę to zaakceptować. Wojny z terrorem nie wygramy wyłącznie na polach bitew, a ulegając emocjom, przegramy ją, stając się łatwym celem manipulacji. Policja, wojsko i wszelkie możliwe służby muszą robić swoje, ale sukces w dużej mierze zależy od sumy naszych małych, prywatnych bitew. W przeciwnym wypadku po prostu skapitulujemy przed fanatykami."
http://opinie.wp.pl/list-trzech-bylych-prezydentow-pawel-lisicki-tylko-polski-szkoda-6103802996491393a,"List trzech byłych prezydentów. Paweł Lisicki: Tylko Polski szkoda W zasadzie nie mam nic przeciw pisaniu listów. I to nawet listów otwartych. Jednak wspólne oświadczenie trzech byłych prezydentów, Aleksandra Kwaśniewskiego, Lecha Wałęsy i Bronisława Komorowskiego w przededniu szczytu Unii Europejskiej w Rzymie nie tylko jest czymś zbędnym, ale wręcz dla interesów polskiego państwa szkodliwym. Atakując polski rząd w tym momencie i w taki sposób, trzej panowie wydają najlepsze świadectwo samym sobie. Jasno pokazują, że wewnętrzna walka polityczna i dokopanie PiS-owi jest dla nich czymś ważniejszym niż interes wspólnoty.  Jak bowiem, u licha, można pisać w chwili, kiedy szefowie państw Unii będą debatować nad przyszłym kształtem Wspólnoty, kiedy coraz wyraźniejsza jest groźba podziału Unii na różne kręgi i strefy wpływów, że polska polityka jest eurosceptyczna? „Dlatego głęboko niepokoi nas konfrontacyjna i eurosceptyczna polityka polskiego rządu” – pisze trójka byłych prezydentów. Doprawdy? Konfrontacyjna i eurosceptyczna? Czyli konfrontacyjność polega na tym, by zabiegać o swoje, a eurosceptycyzm na tym, by korzystać ze swoich praw? A co robią w tym liście groźby: „Jej konsekwencją [rzekomo eurosceptycznej polityki] może być międzynarodowa marginalizacja Polski oraz samowykluczenie z grona państw decydujących o przyszłości europejskiej integracji”. Oto prawdziwa lekcja służalczości. Albo gorzej.  Gdybym był w tej chwili ważnym politykiem niemieckim, francuskim, a nawet włoskim, to na widok takiego listu aż zatarłbym ręce z radości. Teraz, kiedy toczy się dyskusja o Unii dwóch (a może trzech) prędkości, kiedy to najważniejszym zadaniem każdego (tak, powtarzam, każdego) polskiego rządu jest pilnowanie jednolitości Unii i niedopuszczenie do tworzenia się osobnych grup wokół niezależnych ośrodków, taki list osłabia polską pozycję negocjacyjną. A raczej, pocieszam się, osłabiałby, gdyby potraktowano go poważnie.  Na szczęście to akurat zdaje się mało prawdopodobne. Chociaż pod listem podpisało się trzech byłych prezydentów, co brzmi doniośle i na serio, jednocześnie są to podpisy politycznych emerytów. Lech Wałesa, skompromitowany dotyczącymi jego agenturalnej przeszłości dokumentami, człowiek, który nigdy nie potrafił przyznać się do winy, który z egoistycznych powodów zamiast prawdy wybrał pójście w zaparte; Aleksander Kwaśniewski, doradca polityczny azjatyckich satrapów; wreszcie nieudolny Bronisław Komorowski, który niedawno aż pękał z radości na myśl, że zgromadzony pod Sejmem tłum mógł poszturchiwać jedną z posłanek – oto autorytety, które występują w roli obrońców zasad europejskich. Dość to żałosne, nieprawdaż?  Z całej trójki tylko jeden Kwaśniewski potrafił prowadzić politykę zręczną i wygrać drugi raz wybory. Prezydentura Wałęsy okazała się czasem smuty i chaosu, w czasie którego obecny obrońca demokracji łamał jej wszelkie możliwe reguły, byle zatrzeć hańbiącą przeszłość; prezydentura Komorowskiego była zaś tak fatalna, że mimo gigantycznej przewagi medialnej i politycznej zatroskany losem Polski autor listu przegrał w dwóch kolejnych turach z mało komu wcześniej znanym europosłem PiS.  Nie pierwszy to list tej trójki autorów. Już w poprzednim, opublikowanym ledwo kilka miesięcy temu, pokazali, jak rozumieją demokrację. Przypomnę - wtedy żalili się, że „parlament pracuje pod dyktando niewielkiej większości, lekceważąc argumenty i interesy mniejszości”. Ciekawe, jak taki argument brzmiałby w uszach polityków brytyjskich na przykład, którzy wskutek decyzji „niewielkiej większości” muszą wyprowadzić swój kraj z Unii? Och, gdyby to wielka trójka (nie mylić z Churchillem, Stalinem i Rooseveltem) sprawowała rząd dusz w Wielkie Brytanii, żadnego Brexitu by nie było. Co to bowiem znaczy jakaś tam niewielka większość? O ile jeszcze w kwietniu 2016 roku pisali o tym, że PiS wybrał konfrontację ze wspólnotą euroatlantycką, teraz oskarżają partię rządzącą o konfrontację z Unią. Przypomnę zatem, że wskutek „konfrontacji ze wspólnotą euroatlantycką” w lipcu 2016 roku odbył się zorganizowany przez Antoniego Macierewicza szczyt NATO, a niedawno po raz pierwszy w historii pojawiły się na polskiej ziemi stałe jednostki żołnierzy amerykańskich. Oto na czym polega „konfrontacja”.  Można by zatem machnąć na ten list ręką, można by uznać, że jest to nieudana próba zwrócenia na siebie uwagi trzech polityków na emeryturze. Tak można by było zrobić, gdyby nie jeden drobiazg – ich słowa traktowane są przez dużą część opozycji poważnie, są rzekomym dowodem, potwierdzającym to, że Jarosław Kaczyński zamierza Polskę z Unii wyprowadzić, są chyba sztandarem, pod którym ma się gromadzić opozycja. Problem polega na tym, że byli prezydenci, tak skłonni do pisania listów otwartych, nie potrafili przytoczyć żadnych, ale to żadnych dowodów na prawdziwość swojego przesłania.  Mogę jedynie domniemywać, że dowodem ma być sprzeciw polskiego rządu wobec wyboru na szefa Rady Europejskiej Donalda Tuska. Jeśli tak jest w istocie, a mam prawo taką tezę przyjąć, byłby to przykład nie tylko nieodpowiedzialności, ale też groteski. Polski rząd mógł mieć rację, odrzucając tę kandydaturę, mógł też się mylić; mógł podnieść swój status, jak chce tego Jarosław Kaczyński, mógł też go obniżyć, jak twierdzą krytycy; mógł zachować się sprytnie lub głupio – ale z wyprowadzaniem Polski z Unii nie ma to nic wspólnego. To, że takie rzeczy trzeba tłumaczyć trzem byłym prezydentom, którzy łącznie byli odpowiedzialni za polską politykę przez 20 lat, jest widomym znakiem jej przeszłej marności. Paweł Lisicki dla WP Opinie"
http://opinie.wp.pl/papiez-franciszek-przeprosil-za-postawe-kosciola-podczas-ludobojstwa-w-rwandzie-abpa-hosera-nie-stac-na-taki-gest-6103801736831617a,"Papież Franciszek przeprosił za postawę Kościoła podczas ludobójstwa w Rwandzie. Abpa Hosera nie stać na taki gest Papież Franciszek przeprosił za postawę Kościoła i jego przedstawicieli podczas ludobójstwa w Rwandzie. Jednym z nich był abp Henryk Hoser, dzisiaj arcybiskup warszawsko-praski.  Papież Franciszek ""ponowił błaganie o Boże przebaczenie za grzechy i uchybienia Kościoła i jego członków, w tym księży, zakonników i zakonnic, którzy ulegli nienawiści i przemocy, zdradzając swoją ewangeliczną misję"". To fragment komunikatu Stolicy Apostolskiej po spotkaniu głowy Kościoła z prezydentem Rwandy Paulem Kagame. W 1994 roku przez sto tragicznych dni w Rwandzie sąsiedzi zabijali sąsiadów, koledzy z pracy kolegów z pracy. Ludobójstwo dokonane przez Hutu na członkach plemienia Tutsi pochłonęło około miliona ofiar. Świat przyglądał się temu bez jakiejkolwiek reakcji: zarówno przebywający w Rwandzie żołnierze ONZ, jak i duchowni. W Rwandzie działali wówczas także polscy misjonarze. Do dzisiaj cieniem kładzie się na nich sprawa masakry w parafii w Gikondo, dzielnicy stołecznej Kigali. Bojówki Hutu w ciągu dwóch godzin zabiły maczetami ok. 100 osób, które schroniły się w misji pallotyńskiej. Nie udało im się uchronić swoich wiernych. Te wydarzenia to jeden z wątków reportażu ""Dzisiaj narysujemy śmierć"" autorstwa Wojciecha Tochmana. Jak opisywał, polscy duchowni biernie przyglądali się tragedii. Mieli bardziej skupiać się na ochronie Najświętszego Sakramentu. Sprawę masakry w Gikondo bada Międzynarodowy Trybunał Karny dla Rwandy. Tak opisuje to Tochman. Rozmawiano o tym, co dzieje się w mieście. I o tym, że nie należy się wtrącać. To nie nasza sprawa, nie nasz biznes. Ale Najświętszy Sakrament tak. Jest w kościele. Zagrożony. (...) Cokolwiek się tam stanie, nie wolno dopuścić do profanacji. Najświętszy Sakrament trzeba ocalić! Ale co zrobić, by ocalić ludzi - o tym, według Jerzego Mączki, przy śniadaniu księża nie rozmawiali wcale. Dlaczego? Czy dlatego, że ofiarami byli Tutsi, a mordercami Hutu? Księża podjęli decyzję: idziemy ocalić Chrystusa, który za nas cierpiał rany. Także o tę sprawę reportażysta pytał abpa Henryka Hosera, dzisiaj arcybiskupa warszawsko-praskiego i jednego z najpotężniejszych ludzi w polskim Kościele. Hoser przez dwie dekady był misjonarzem w Afryce, a od 1994 do 1996 roku zastępował Nuncjusza Apostolskiego, czyli przedstawiciela papieża, w Rwandzie. Hoser nie pozwolił zacytować ani jednej odpowiedzi z 20-minutowej rozmowy, więc Tochman zacytował tylko pytania, jakie zadał biskupowi. Znacznie więcej mówił ksiądz Jean Ndorimana. W opublikowanym kilka lat temu wywiadzie dla serwisu naTemat stawia poważne oskarżenia wobec Henryka Hosera: - Podczas gdy ludobójstwo toczyło się w najlepsze, ksiądz Hoser wielokrotnie podróżował z Burundi do Rwandy i z powrotem. Był w dobrych stosunkach z osobami dokonującymi ludobójstwa, gdyż w czasie, gdy trwała rzeź ludności Tutsi, bez trudu przekraczał granicę i przemieszczał się między rozmaitymi punktami kontrolnymi w samej Rwandzie. Według rwandyjskiego duchownego także po ludobójstwie postawa Hosera pozostawia wiele do życzenia. - Zachowywał się nieodpowiednio, wielokrotnie dając wyraz swojemu negacjonizmowi - mówił. Dodawał, że Hoser wielokrotnie miał wzywać do pomagania biskupom wywodzącym się z Hutu, czyli plemienia sprawców ludobójstwa. Po słowach papieża Franciszka, spytaliśmy rzecznika abpa Hosera, jak jego przełożony odebrał gest przywódcy Kościoła. A przede wszystkim, czy sam abp Hoser ma sobie coś do zarzucenia w sprawie jego działalności w Rwandzie. Mateusz Dzieduszycki w odpowiedzi przesłał nam krótki wykład na temat tego co stało się w Rwandzie i dlaczego. Samego arcybiskupa dotyczą bezpośrednio tylko dwa zdania: Misja abp Hosera polegała właśnie na ograniczaniu napięć społecznych i ograniczaniu wzajemnej wrogości. Współpracował z nowym rządem Rwandy w perspektywie powrotu uciekinierów i emigrantów, pomocy społecznej i zabezpieczenia porzuconego mienia, odbudowy służby zdrowia i uruchomienia szkół. Poza tym rzecznik abpa Hosera przekonuje, że Kościół w Rwandzie dążył do zakończenia wojny domowej, do uspokojenia napięć między Tutsi a Hutu, a już po ludobójstwie do zabliźnienia ran oraz wielokrotnie przepraszał za udział członków Kościoła w zbrodni. Papież uznał jednak, że te przeprosiny nie wystarczą. Bo już w 2000 roku przepraszał Jan Paweł II. Franciszek, ponawiając ten gest, wyraźnie pokazał, że jego zdaniem Kościół wciaż nie rozliczył się z tragedii.  Nie rozliczył się także abp Hoser, który wkrótce odejdzie na emeryturę - w listopadzie skończy 75 lat. Gest papieża Franciszka mógłby być dla polskiego duchownego impulsem do odpowiedzenia na te najtrudniejsze z pytań. Wygląda jednak na to, że tak się nie stanie."
http://opinie.wp.pl/marcin-makowski-cztery-lata-franciszka-papiestwo-w-rozkroku-miedzy-popkultura-a-tradycja-6101345437512321a,"Marcin Makowski: Cztery lata Franciszka. Papiestwo w rozkroku między popkulturą a tradycją Cztery lata po wyborze Jorge Bergoglio na następcę św. Piotra, przychodzi moment na pozbawioną sentymentów ocenę jego pontyfikatu. Czy Franciszek jest „papieżem lewaków” przypominającym popularnością gwiazdę rocka, a może część mediów i komentatorów po prostu widzi w nim to, co chce widzieć, przymykając oczy na jednoznaczne nauczanie w sprawie aborcji czy tradycyjnego modelu rodziny? Paradoksalnie, obie te oceny mogą być prawdziwe. Dobrze pamiętam emocje, jakie 14 marca 2013 r. towarzyszyły wyborowi Franciszka na nowego, po ustępującym Benedykcie XVI, papieża. Skromne imię, skupienie na twarzy, prośba o modlitwę w jego intencji. Bez fajerwerków i bez wiedzy, kogo kardynałowie faktycznie przeznaczyli do przewodnictwa Kościołem katolickim. Ewa Wójciak, Dyrektor Teatru Ósmego dnia w Poznaniu napisała na swoim Facebooku, że „wybrali ch.., który donosił wojskowym na lewicujących księży”. Fakty TVN ubolewały, że „po papieżu konserwatyście raczej nie możemy się spodziewać zmiany nauczania w sprawie aborcji, eutanazji i małżeństw par homoseksualnych” a także „nie dopuści on również do sakramentów osoby rozwiedzione”. Pracowałem wtedy w portalu religijnym i choć wspomniane poglądy mogłem potraktować wzruszeniem ramion jako pozbawione podstaw merytorycznych, sam uległem odwrotnemu zauroczeniu. Uznałem, że Franciszek będzie człowiekiem, który w epoce Twittera, błyskawicznych komunikatów i chronicznego rozkojarzenia, nauczy nas spokoju i pokory. Że można o nim powiedzieć wszystko, tylko nie to, że jest celebrytą. Przecież sam sobie gotuje, jeździ na rowerze a w zimę przesiada się do autobusów. Na rogach ulic Buenos Aires rozstawia chrzcielnice i po nominacji kardynalskiej zachęcił wiernych, by zamiast wydawać pieniądze na przylot do Rzymu, wydali je na ubogich i potrzebujących. Sądziłem, że to kapłan, który ewangeliczne ubóstwo i energię Nowego Świata, połączy z teologią i dostojeństwem Starego. Dzisiaj już widzę, że wiele moich (i chyba nie tylko moich) oczekiwań rozminęło się z rzeczywistością, natomiast media i ludzie, którzy początkowo wybór Franciszka krytykowali, dzisiaj fetują jego otwarty styl, gesty kierowane do grup żyjących na obrzeżach Kościoła czy przedstawicieli innych wyznań. Być może wbrew swoim intencjom, Franciszek faktycznie został celebrytą, którego wizerunek z podpisem „Papa Pop” zdobi okładkę najnowszego numeru magazynu „The Rolling Stone”. Są przecież i tacy, dla których ze względu na odwołujące się do ekologii nauczanie (szczególnie encyklikę „Laudato Si”), biskup Rzymu został „guru lewicy”. W humorystycznym tonie można również potraktować doniesienia zagranicznych mediów, które z Franciszka robią ideowego rewolucjonistę. „Wow” napisał brytyjski „The Independent”, podpisując w mediach społecznościowych artykuł, którego tytuł brzmi: „Papież Franciszek uznał, że teoria Wielkiego Wybuchu i teoria ewolucji jest prawdziwa”. Jakby już dekady przed nim nie powtarzał tego samego choćby Jan Paweł II, a Kościół po Soborze Watykańskim II oficjalnie nie uznał, że teorie naukowo tłumaczące pochodzenie wszechświata nie są sprzeczne z wiarą. O czymś jednak podobne sygnały świadczą. Wygląda na to, że chcąc nie chcąc, papiestwo wpadło w potrzask popkultury. Skąd zatem swoje źródło bierze kakofonia w opisie i rozumieniu pontyfikatu Franciszka? Dlaczego wielu tradycjonalistów srodze się na nim zawiodło, za punkt odniesienia traktując książkę włoskiego watykanisty Antonio Socciego „Czy to naprawdę Franciszek?”, kwestionującego legalność ostatniego konklawe. Przecież jeśli uważnie wczytać się w encykliki czy nauczanie papieża, nie ma w nich niczego „nowego”, „kontrowersyjnego” czy „idącego z duchem czasów”. Aborcja jest grzechem, powtarzane od wieków magisterium Kościoła zachowane. Niemniej jednak - być może ze względu na latynoamerykański temperament - Franciszek nie jest spójny, jeśli chodzi o wypowiedzi na forum publicznym. A to wspomni coś o tym, że komunizm jako idea nie musi być do gruntu zła, tylko była źle realizowana. A to, że trzeba się zastanowić nad zniesieniem celibatu. Mówi, że nie ma zamiaru oceniać osób żyjących w związkach homoseksualnych a bywa, że żyjący etycznie ateiści są więcej warci niż katolicy, którzy jedno mówią, a drugie robią. Młodzież pokochała Franciszka za wezwanie do rabanu oraz za jego bezpośredni i otwarty na rozumienie wyznań współczesnego świata język. Niestety coś, co może być największą zaletą papieża, porównującego czytanie Biblii do przeglądania internetu na smartfonach, w sytuacji, w której staje się głową Kościoła, bywa też wielką wadą.  Mowa właśnie o braku spójności, spontaniczności i wykraczaniu poza klasyczne dla papiestwa metody komunikacji - które choć wydają się efektowne - często wprowadzają opinię publiczną w błąd. To prawda, żyjemy w epoce gestów i media je kochają. Papież obmywający stopy muzułmańskim uchodźcom, błogosławiący papugę byłej gwiazdy porno, ucztujący z bezdomnymi… Niewiele więcej poza otoczkę i rozumienie misji Kościoła przebija się do opinii publicznej, która co zrozumiałem, nie zainteresuje się papieskimi encyklikami. Niestety, jeśli po czterech latach pontyfikatu Franciszka można mu coś zarzucić, to może właśnie brak należytej staranności w tym, aby jego słowa i gesty nie były podatne na wielorakie interpretacje. Styl, który sprawdzał się w posłudze w argentyńskich fawelach, nie musi być odpowiedni w rządzeniu globalną wspólnota wiernych, która może i powinna oczekiwać od papieża nie tylko tego, aby był sympatyczny, ale przed wszystkim tego, aby przekazywał nauczanie i spuściznę Kościoła w sposób niepozostawiający wątpliwości. To przecież truizm, ale osobowość papieża nie może przysłaniać papiestwa. Czy tak będzie, pokażą następne lata pontyfikatu. Marcin Makowski - dziennikarz i publicysta tygodnika ""Do Rzeczy"" oraz Wirtualnej Polski. Współpracuje z Radiem Kraków. Z wykształcenia historyk i filozof. Studiował na Uniwersytecie Jagiellońskim, Uniwersytecie Szczecińskim oraz Polskiej Akademii Nauk. Twitter @makowski_m Poglądy autorów felietonów, komentarzy i artykułów publicystycznych publikowanych na łamach WP Opinii nie są tożsame z poglądami Wirtualnej Polski. Serwis Opinie opiera się na oryginalnych treściach publicystycznych pisanych przez autorów zewnętrznych oraz dziennikarzy WP i nie należy traktować ich jako wyrazu linii programowej całej Wirtualnej Polski."
http://opinie.wp.pl/franciszek-zniesie-celibat-prof-stempin-to-bylby-rewolucyjny-krok-6100688128054401a,"Franciszek zniesie celibat? Prof. Stempin: to byłby rewolucyjny krok Wobec kryzysu powołań kapłańskich otworzenie furtki dla żonatych mężczyzn, którzy mogliby sprawować funkcję kapłańską jest pragmatycznym rozwiązaniem. Kryzys powołań obejmuje praktycznie wszystkie kontynenty, poza Afryką. Ale to nie oznacza szerokiego dostępu do kapłaństwa dla tych, którzy intencjonalnie chcieliby pójść tą drogą. To raczej taki mały wyjątek. I o tym mówił także już Benedykt XVI - zauważa prof. Arkadiusz Stempin w rozmowie z Ewą Koszowską. Cztery lata temu nieznany argentyński kardynał został wybrany na papieża. Jaki jest pontyfikat Franciszka? Trudny, podobnie zresztą jak i jego poprzednika. Ponieważ Franciszek musi mierzyć się z tymi samymi wyzwaniami, którym próbował sprostać Benedykt XVI. Benedykt natrafiał na opór w znacznej części swojego Kościoła; w obrębie Kurii Rzymskiej w zakresie managementu, czyli zarządzania Kościołem światowym, a w kręgach episkopatu światowego (biskupów diecezjalnych), tych bardziej liberalnie zorientowanych, w zakresie doktryny, nauczania czy polityki personalnej (mianowania biskupów). Franciszek z kolei ma problem odwrotny - z konserwatystami, którzy kruszą kopie o wizję Kościoła przeciwstawną do Franciszkowego programu ""biednego Kościoła biednych ludzi"". Papież Franciszek zapowiedział, że nie zamierza być zwierzchnikiem Kościoła do końca życia. - Mój pontyfikat będzie krótki. Nie potrwa dłużej niż dwa, trzy lata - powiedział Ojciec Święty. Czy powinniśmy się spodziewać, że lada chwila przejdzie na emeryturę? Tak, przy jego jednym płucu i problemach z chodzeniem należy spodziewać się tego, że niedługo tą drogą, którą utorował jego poprzednik, przejdzie na emeryturę. Także dlatego, że Franciszek papieża Benedykta otacza wielką estymą. Coraz częściej mówi się o rozłamie w Kościele. W Watykanie rośnie bunt przeciw decyzjom Ojca Świętego? Są dwa aspekty. Pierwszy - to obawa Franciszka przed własnymi radykalnym krokami, które mogłoby spolaryzować ten układ, jaki ujawnił się na synodach w Rzymie 2015 i 2016. W ostatnich miesiącach można zauważyć bardziej defensywny styl prowadzenia Kościoła, by nie przekroczyć tego Rubikonu, nie przekroczyć tej czerwonej linii.  Z drugiej strony coraz silniejszy nacisk wywierają przeciwnicy, którzy, w ich przekonaniu, obawiają się rozwodnienia Prawdy Objawionej, jakiej Kościół jest depozytariuszem. Znakomitego przykładu dostarcza kardynał Burke, który wszedł już w otwarty konflikt z papieżem Franciszkiem. Po synodach w 2015 i w 2016 roku i opublikowaniu przez papieża adhortacji apostolskiej ""Amoris Laetitia"" kardynał Burke pośrednio oskarżył Franciszka o herezję. Powodu dostarczyła kwestia dopuszczenia osób żyjących w kolejnych związkach - po rozwodzie, bez błogosławieństwa Kościoła, czyli w związkach niesakramentalnych - do komunii. Franciszek chciał otworzyć furtkę, zliberalizować reguły, uwzględniając sytuację w każdym indywidualnym przypadku. Na synodzie to się nie udało. Wobec tego w adhortacji apostolskiej Ojciec Święty sformułował parę kontrowersyjnych zapisów, które okazały się czerwoną płachtą na byka dla Burke’a, kardynała Gerharda Müllera (prefekta Kongregacji Doktryny Wiary) i ich sojuszników. Atak był tak sążnisty, że prawicowe portale zasugerowały najpierw raka mózgu, a potem chorobę psychiczną papieża. W efekcie mamy w tej chwili taką niewypowiedzianą wojnę, ponieważ Burke grozi Franciszkowi konsekwencjami kanonicznymi.  Co to znaczy? Chodzi o przewidziane w ""Katechizmie Kościoła Katolickiego"" tzw. pouczenie apostolskie (Correctio Fraterna). Czyli przywołanie papieża do porządku przez kardynałów. Co przewidują Katechizm i Biblia (Mt 18,15). Ostatni raz ""Correctio Fraterna"" przeciwko papieżowi użyto w XIV wieku. Jego obecne zastosowanie obniżyłoby autorytet Franciszka jako Głowy Kościoła. ""Takiego ataku na pontyfeksa w najnowszych czasach jeszcze nie było"" - skomentował wydarzenie najbardziej znany z włoskich watykanistów Marco Politi. Grono kardynalskie podzieliło się w tej sprawie. Razem z Burkem list do papieża podpisało jeszcze 3 kardynałów, ale stanowisko Głowy Kościoła wsparła garstka. Reszta z ponad 200 purpuratów milczy. Ale w tym przypadku, w naszej epoce - silnego nacisku społeczności internetowych na aktorów politycznych - oznaczałoby silny upadek autorytetu. Być może jest też intencja Burke’a, by papież ustąpił.  Franciszek łamie schematy. Teraz podobno zastanawia się nad zniesieniem reguły obowiązkowego celibatu dla katolickich duchownych.  Tu byłbym bardziej ostrożny. Franciszkowi chodzi o tzw. ""viri probati"", czyli specjalną kategorię mężczyzn, którzy zawarli związki małżeńskie. Wobec kryzysu powołań kapłańskich otworzenie takiej furtki dla żonatych mężczyzn, którzy mogliby sprawować funkcję kapłańską, jest pragmatycznym rozwiązaniem. Kryzys powołań obejmuje praktycznie wszystkie kontynenty, poza Afryką. Ale to nie oznacza szerokiego dostępu do kapłaństwa dla tych, którzy intencjonalnie chcieliby pójść tą drogą. To raczej taki mały wyjątek. I o tym mówił także już Benedykt XVI. Od święceń żonatych do całkowitego zniesienia celibatu już bardzo mały krok. Oczywiście, że tak. Dlatego Benedykt się na to nie zdecydował, wycofał się z tego postulatu. Natomiast w przypadku Franciszka jest to możliwe, jakkolwiek z pewnością napotka też opór jądra katolickiego, nie tylko w Kurii. To byłby jednak rewolucyjny krok.  Czy w związku z kryzysem powołań, Kościół doczeka się święceń kobiet?  To z kolei dotyczy diakonatu kobiet, czyli niższych święceń. O tym również się mówi od dłuższego czasu. Ale ten pomysł także napotyka na silny opór tego jądra Kościoła, które może nie dysponuje w tej chwili kwalifikowaną większością, ale podobnie jak na tych dwóch synodach rzymskich, wystarczającą mniejszością, która zablokuje nowatorskie postulaty. Decyzja o diakonacie kobiet zgodnie z intencją Franciszka zapadłaby na synodzie. I podobnie jak zapisy o rozluźnieniu reguł dotyczących etyki małżeńskiej, prawdopodobnie ze względu na zbyt liczną mniejszość w episkopacie światowym, też by nie przeszła.  Franciszek wzbudził też wiele kontrowersji, kiedy rok temu w Wielki Czwartek w tradycyjnym geście umył stopy 11 imigrantom we włoskim ośrodku dla uchodźców. Na wielu forach internetowych mogliśmy przeczytać wpisy w stylu: ""papieżowi odebrało rozum"", ""odchodzę z Kościoła"".  Ten gest Franciszka wchodzi już stricte w obszar bieżącej polityk, gdzie ścierają się ze sobą spolaryzowane społeczeństwa, w Polsce, w Europie, a także w Stanach Zjednoczonych. Stanowisko Franciszka zawiera oczywiście odniesienia religijne (samarytańska pomoc bliźniemu), natomiast pokrywa się równolegle z bieżącym konfliktem polityczny: przyjmowania czy też nieprzyjmowania uchodźców. No i ci wszyscy, którzy z politycznych powodów są przeciwnikami przyjmowania imigrantów w Europie, zdecydowanie opierają się postulatowi papieża, formułowanego z pozycji samarytańskich. Jeszcze większe poruszenie wywołały słowa Franciszka, że dobrzy katolicy nie muszą ""być jak króliki"". Rafał Ziemkiewicz napisał wtedy na Twitterze: ""Papież idiota. Straszne"". Możliwe, że Franciszek nie wypowiada się w sposób tak precyzyjny, tak jasny i wysublimowany, jak jego poprzednik, który to słowo pieścił. I wśród części katolików da się zaobserwować pewną tęsknotę za tą precyzją, trafnością i urokiem słowa Benedykta. Franciszek z kolei, z temperamentem południowca, mniej dba o dyscyplinę słowa. I od czasu do czasu generuje potrzebę, by oficjalny rzecznik Watykanu sprecyzował to, co miał na myśli.  Franciszek swoją wypowiedzią o królikach zakwestionował absolutny prymat rozrodczości w katolickim etosie. Duża liczba dzieci nie może być absolutnym kryterium do oceny bycia dobrym katolikiem.  Co jest słabością tych czterech lat pontyfikatu? Trudność w budowaniu własnego stronnictwa. Szalenie istotne w konstruowaniu władzy, skoro nawet największy monarcha jest silny tylko siłą swoich pretorianów. Kiedy partia opozycyjna w państwie przejmuje władzę, to już dobry rok czy dwa wcześniej, posiada gabinet cieni i dysponuje alternatywnym programem wobec rządzącej partii. Natomiast wybrany na konklawe papież nie ma na starcie swojego teamu. Musi go sobie skompletować, jakby z marszu. To spore wyzwanie, o które potknął się papież Benedykt XVI. Franciszek, który dokonał dosyć poważnych zmian personalnych na szczytach Kurii, odsuwając z niej ratzingerowców, napotyka na opór średniego szczebla. Opór polegający na pasywnej ignorancji jego posunięć. Można nawet mówić o samotności papieża, gdyż siła jego stronników nie dorównuje sile jego lepiej zorganizowanych oponentów, należących do stałych frakcji, jakie istnieją od pontyfikatu przynajmniej Pawła VI (1963-1978) i jakie wypróbowane triki watykańskie znają jak swoją własną kieszeń.  Czy to jest papież odpowiedni w naszych czasach? W dużym stopniu uwzględnia on wrażliwość społeczną, na którą dotychczasowa hierarchia kościelna była mniej wrażliwa. To w ogóle pierwszy papież, który pochodzi z wielkiego miasta. Wojtyła pochodził z Krakowa, z mieszczańskiego półmilionowego miasta, Paweł VI z Mediolanu, Ratzinger z Monachium - to wszystko nie są wielkie miasta. Wielkim, kilkunastomilionowym i wielokulturowym miastem z wielkimi pokładami biedy jest Buenos Aires. I ten biotop ukształtował Franciszka. Co widać w najistotniejszych akcentach jego pontyfikatu. Papież Franciszek jest odzwierciedleniem przemian społecznych przełomu XX i XXI wieku. Ja bym nawet w jakiś sposób zaryzykował tezę, że Franciszek jest emanacją tych wszystkich grup antyglobalistycznych, a nawet populistycznych - chociaż on sam występuje przeciwko populizmowi - a już na pewno grup przegranych.  Papież jest autorytetem nie tylko dla katolików? Najlepszym dowodem na to jest to, że najbardziej chwalą go środowiska lewicowe, ateistyczne czy agnostyczne. To zrozumiałe. Bo jeżeli unika on radykalności, ortodoksji, to wiadomo, że będzie bardziej akceptowany wśród tych, którzy nie mieszczą się w Kościele. Natomiast dla tych, którzy są spod flagi Benedykta, małego, ale ortodoksyjnego Kościoła, Franciszek w jakimś sensie jest nie do zaakceptowania.  Czy postawa Franciszka wpływa na to, jak zmienia się Kościół w Polsce? Z pewnością tak, zastępy biskupów pokroju bp. Rysia z Krakowa czy kardynała Nycza - rosną. Jakkolwiek na synodzie polscy biskupi identyfikowali się ze środowiskiem oponentów, które odrzuciło liberalizację rozwiązań w zakresie etyki małżeńskiej. Natomiast na Światowych Dniach Młodzieży wiele punktów programu zostało tam wplecionych jakby pod profil pontyfikatu Franciszka. Czyli pojawiły się grupy wykluczonych, ubogich oraz wątki, które w innym przypadku, np. u papieża Benedykta, nie pojawiły się tak silnie zaakcentowane.  Franciszek krytykuje księży za cenniki, za stroje i światowe życie. Polskich biskupów to irytuje? Najbardziej spektakularnego przykładu dostarczył dwa lata temu nie polski, a niemiecki biskup z Limburga. Za wybudowanie rezydencji biskupiej za 36 mln euro wyleciał ze stanowiska. W Polsce hierarchia jest w jakiś sposób przyzwyczajona do tych zewnętrznych splendorów władzy, tej ornamentyki, która kontrastuje z filozofią papieża i wizją ubogiego Kościoła. Ale jak pani pamięta, podczas tego najbardziej spektakularnego spotkania z polskim Kościołem w czasie ubiegłorocznej pielgrzymki do Polski, papież odnalazł się na Jasnej Górze i nie skrytykował oficjalnie biskupów.  Pamiętam też z tej pielgrzymki słowa Jana Rokity, który o Franciszku powiedział: ""to nie jest papież asceta. Sama jego postura, brzuszek i makarony, którymi się obżera, nie wskazują na ascetyczny styl życia. To nie ma nic wspólnego z ascetyzmem. Benedykt XVI był ascetą"". Estetyka nie jest dobrym kryterium do oceny pontyfikatu. Franciszek jeździ starym Fordem Focusem, ubiera zwykłe czarne buty, stoi w kolejce do automatu z kawą w Domu Św. Marty, gdzie mieszka. Nie dba o swój zewnętrzny wizerunek, który miałby ucieleśniać autorytet, jak to czynił papież Benedykt, osobiście bardzo skromny, ale ubiorem, monarchiczną liturgią mszy papieskich podkreślający sakralność urzędu papieskiego. Kulinarne upodobania Franciszka do pasty są rezultatem jego południowej natury. Papież-Ratzinger wyrósł na wegetariańskiej kuchni niemieckiej. Ale to nieistotny element w ocenie pontyfikatu. Jaki będzie następny papież? Konia z rzędem temu, kto przepowie nazwisko następcy. W tej chwili obydwie strony, i stronnictwo Franciszka i przeciwstawna mu opozycja, kardynał Burke i prefekt Kongregacji Nauki Wiary Gerhard Müller, przygotowują się do nowego konklawe. Ci ostatni życzyliby sobie, żeby papież Franciszek był wypadkiem przy pracy. Franciszek, oczywiście, swoimi kreacjami kardynalskimi powiększa zastęp tych elektorów, którzy reprezentują jego filozofię i jego punkt widzenia. A personalnie sprawa następcy jest otwarta. Na giełdzie nazwisk największe szanse przyznaje się kardynałowi z Filipin, abp Manili Luisowi Tagle. Jest z ducha Franciszka, jednocześnie byłby do zaakceptowania przez konserwatystów. Jak jednak zawodne jest prorokowanie, dowiodło poprzednie konklawe: wchodzący na nie jako przyszły papież kardynał Angelo Scola, wracał z niego jako kardynał. Natomiast, tak jak rozmawialiśmy na początku, wybór następcy nie jest odległą perspektywą. Rozmawiała Ewa Koszowska, WP Opinie Arkadiusz Stempin - historyk, watykanista, politolog, specjalista od najnowszej historii Niemiec, prof. w Wyższej Szkole Europejskiej im. Ks. Tischnera i na Uniwersytecie Alberta Ludwika we Freiburgu (Niemcy)."
http://opinie.wp.pl/kapsyda-kobro-okolowicz-o-ks-kaczkowskim-jan-mial-deal-z-bogiem-6096112501765249a,"Kapsyda Kobro-Okołowicz o ks. Kaczkowskim: Jan miał deal z Bogiem Księdza Jana Kaczkowskiego pokochała cała Polska za wyjątkowe poczucie humoru, które pozwalało oswoić ludziom najcięższe choroby, a nawet śmierć. Sam, chory na raka, odszedł przed rokiem. - Jan kiedyś powiedział mi, że długo myślał, co najcenniejszego może ofiarować Bogu. I postanowił, że to będzie jego wolny czas. Każdą wolną chwilę spędzał, pomagając innym i spełniając swoją misję - mówi Kapsyda Kobro-Okołowicz, była prezes fundacji Rak''n''Roll, w rozmowie z Ewą Koszowską. Właśnie ukazała się książka ""Czekam Na Was, ale się nie spieszcie. Ks. Kaczkowski we wspomnieniach rodziny i przyjaciół"" (wydawnictwo Czerwone i Czarne). ""Katol i lewaczka"" - tak was przedstawiła w swoim programie Hanna Lis. To trafne porównanie? Janowi to porównanie się nie spodobało. Powiedział: ""nie dzielmy się głupio"". Występował przeciwko szufladkowaniu ludzi, przeciwko podziałom. Zawiesił się i chyba nie wiedział, jak wybrnąć z tej sytuacji. Musiałam rozpocząć rozmowę (śmiech). Pewnie ubolewał potem nad tym, że to porównanie poszło gdzieś w świat i nie wszyscy będą umieli wziąć na nie poprawkę. Ale rozumiem posunięcie Hanny Lis - chciała zwrócić uwagę na to, że umiemy współpracować mimo zasadniczych różnic, była tym szczerze poruszona. I de facto odzew po naszym wystąpieniu był bardzo pozytywny.  Jan oprócz tego, że był księdzem katolickim, przeciwnikiem aborcji, eutanazji czy in vitro, nie bał się krytykować Kościół przez małe „k”. Jaki on był naprawdę w tej całej swojej różnorodności? Fenomen Jana polega na tym, że właśnie chyba nie da się go zaetykietować. Sam mówił przecież, że nie da się zaszufladkować.   Czy to może choroba powodowała, że ks. Jana nie da się zaszufladkować? Wspominał np. że nie dostał się do zakonu jezuitów.  Po co to robił? Wydaje mi się, że to był pewnego rodzaju manifest. Zwracał uwagę  na dyskryminację niepełnosprawnych. Dlatego odwoływał się do tej sytuacji sprzed kilkunastu lat, kiedy bardzo chciał dołączyć do zakonu jezuitów. Jan był czuły na formy komunikacji. A od jezuitów dostał oschłe pismo, w którym napisano, że nie przyjęto go z powodu wady wzroku. Ale dodano, że bez tej wady także by go nie przyjęli. Jan mówił o tym piśmie, jak o przedmiotowym potraktowaniu. Uważał, że zabrakło tam podmiotowego podejścia, konkretnej rozmowy. Ubolewał nad tym, że dziś najprawdopodobniej jest tak samo.  Mimo że skończył seminarium, do końca nie wiedział, czy zostanie wyświęcony. Przełożeni też nie byli jednomyślni w sprawie jego święceń. W końcu jeden z biskupów zapytał: ""pieniądze widzi?"". Gdy inny opowiedział, że ""widzi"", to tamten krzyknął: ""wyświęcić!"". Jan opowiadał to z uśmiechem na ustach, ale tak naprawdę przeżywał, że jego święcenie nie wyszło poważnie. Mimo wszystko mówił zawsze, że ""sklepany przez Kościół, kocha Kościół"" i że ""kocha kapłaństwo"". To, że ""kocha kapłaństwo"" powtarzał do bólu. Myślę więc, że wykorzystywał tą swoją popularność między innymi do tego, aby zwrócić uwagę także na dyskryminację niepełnosprawnych w Kościele.  Jan nie bał się udzielić wywiadu ""Gazecie Wyborczej"" czy pojawić się w programie Tomasza Lisa. Nie miał z tego powodu problemów? Oczywiście, że miał. Ale Jan był wtedy na etapie, kiedy wyzwolił się ze strachu. Jak opowiadał, stało się tak pod wpływem modlitw do księdza Jerzego Popiełuszki. Kiedy zachorował nastąpiło uwolnienie od lęków, mówił: ""dziękuję Ci mój raku, bo wyzwoliłeś mnie ze strachu"". Bolał go hejt? Czy umiał się odciąć od tego i się nie przejmować? Najzwyczajniej w świecie, po ludzku, bolał go. Jednak Johnny miał swoją misję, swoją drogę, wytyczony cel. To ułatwiało mu  przechodzenie nad tym wszystkim do porządku dziennego.  Na początku znajomości Jan powiedział ci, że jeśli chcecie coś razem zrobić, musicie się śpieszyć, bo macie mało czasu. Co sobie wtedy pomyślałaś?  Byłam wtedy prawie od roku prezesem fundacji Rak''n''Roll. I pożegnałam kilku naszych fundacyjnych podopiecznych, ale też swoich znajomych i przyjaciół. W czasie kiedy poznałam Jana odwiedzałam mojego znajomego Henia Baranowskiego w jego domu w Brwinowie pod Warszawą. Widziałam, jak opiekuje się nim córka, jak staje na głowie żeby nie cierpiał, jak stara stworzyć się w domu godne warunki, organizować czas. W fundacji natomiast pożegnaliśmy między innymi podopieczną Joannę. Postanowiłam, że wyślemy ją na ostatnie wakacje, kiedy z punktu medycznego już nic nie można było zrobić, żeby jej pomóc.  Fot. Robert Brzoskowski. Na zdjęciu: Ks. Jan Kaczkowski i Kapsyda Kobro-Okołowicz na plebanii kościoła w Żelistrzewie. Te wszystkie historie, głównie ta z Josią, zapadły we mnie na tyle głęboko, że postanowiłam szukać jakieś profesjonalnej pomocy w zakresie opieki hospicyjnej dla podopiecznych terminalnie chorych. Kiedy przeczytałam książkę ""Szału nie ma, jest rak"" - wywiad rzeka Kasi Jabłońskiej z Janem, stwierdzałam, że być może on będzie dla mnie realnym wsparciem. Był szefem hospicjum. Oczywiście zdawałam sobie sprawę, że Jan jest śmiertelnie chory. Jednak on poprzez tę książkę mnie ze swoją chorobą oswoił. I szczerze mówiąc, wtedy bardziej krępowało mnie to, że jest księdzem. Ale ponieważ wcześniej zdarzyło się, że na spotkanie z wierzącą podopieczną musiałam ściągać na pomoc Szymona Hołownie, stwierdziłam, że to księżostwo Jana też jest kolejnym wypełnieniem braku. Mimo wątpliwości zdecydowałaś się na wizytę w hospicjum u ks. Jana. Co zastałaś na miejscu?  To był świetny czas i wielki czad. Najmilej będę wspominać pobyty w Pucku, wspólnie spędzone tam chwile. Szybko przekonałam się, że Jan jest facetem, który faktycznie żyje na pełnej petardzie i nie ma dla niego rzeczy niemożliwych. Genialne było to, że on pozwolił mi, abym towarzyszyła mu we wszystkich jego obowiązkach. Jedyną rzeczą, w której nie uczestniczyłam, było chyba tylko odprawianie mszy świętej. Jan, niestety, nie zdołał mnie nawrócić. Choć słyszę głosy, że po prostu nie zdążył (śmiech).  W każdym razie, nawet jako cywil pomagałam mu się do tej mszy ubierać. Bardzo dużo z Janem rozmawialiśmy, były też osobiste rozmowy. Często żartowaliśmy, bo Jan miał duże poczucie humoru. Omawialiśmy więc sytuacje lajtowe, ale także bardzo ciężkie. Rozmawialiśmy z pacjentami, którzy byli na różnych etapach godzenia się z chorobą, odchodzeniem. Zdarzyło się nawet, że we dwoje poszliśmy pożegnać zmarłego pana Kazimierza.  Rozmawialiście o waszych chorobach?  Właściwie, generalnie rozmawialiśmy o chorobie Jana, bo moja choroba była wtedy opanowana. Zresztą przyjeżdżając do Pucka, nie mówiłam mu, że jestem chora. Myślę, że sam informacje o moich doświadczeniach wygooglował w sieci. Zaznaczył tylko, że kuchnia jest spersonalizowana, że on się stosuje do wytycznych dietetyczki i że mam zabrać wyniki. Odruchowo je zabrałam, nie wyczułam, co się święci. Nie spodziewałam się, że spotkam się tam z tak podmiotowym i profesjonalnym podejściem. Jan z zespołem troszczyli się o ciebie? Kiedy przyjechałam do Pucka, John już pierwszego dnia podstępnie skierował mnie do dietetyczki Karoliny Gorzkiewicz pod pretekstem pokazania mi gabinetów w Poradni Medycyny Paliatywnej, w której Karolina ma swój pokój. Wtedy uważałam, że zachowuje się skandalicznie i że przesadził. Natomiast wiem, że po prostu się o mnie troszczył. Jan był bardzo zasadniczy w stosunku do swojej choroby - glejaka. Nie lubił, gdy ktoś traktował go jak pacjenta. On był bardzo hardy, wręcz niezłomny. Nie bez powodu nazywałam go przecież ""Hardym Johnnym"". Nie dawał sobie prawa do słabości.  Fot. Stefan Okołowicz. Jan został laureatem nagrody Pontifici - Budowniczemu Mostów przyznawanej przez Klub Inteligencji Katolickiej, 24 X 2014 r. W stosunku do mnie był bardzo troskliwy. Ja na swoją chorobę reagowałam zupełnie inaczej niż Jan. Kiedy nastąpił nawrót, po miesiącach refleksji i zwolnieniu tempa, podjęłam decyzję o rezygnacji z funkcji prezesa fundacji Rak''n''Roll. Kiedy poinformowałam o tym Jana, on w ogóle, ani przez chwilę, nie próbował namawiać mnie do zmiany decyzji, wykazał się zrozumieniem i akceptacją. Bo był uparty, wytrwały? Dawał z siebie zawsze tysiąc procent. Powtarzałam mu: ""Johnny, idziesz na rekord"". Był szczęśliwy z tą swoją chorobą? A może raczej - pomimo niej? Myślę, że on po prostu przystosował się do warunków, w których przyszło mu żyć, z którymi musiał się zmierzyć. I w tej sytuacji przekraczał samego siebie.  Osoby wierzące, które nagle dowiadują się o chorobie swojej czy kogoś bliskiego, często pytają Boga: ""dlaczego to akurat mnie spotkało"", ""dlaczego to moje dziecko musi cierpieć?"". A Jan? Jan poza tym, że był księdzem był także doktorem bioetyki. To ułatwiło mu zrozumienie wielu mechanizmów, które zachodzą w organizmie. Brał pod uwagę na przykład wpływu stresu. Ale miał takie znane, już ograne powiedzenie, że pan Bóg nie jest żadnym wrednym gościem, który siedzi na chmurze i mówi: ""Kaczkowski nie lubię cię i dam ci glejaka"". Często mówił też, że ""człowiek nie jest tylko białkiem"". W książce cytuję fragment naszej rozmowy na ten temat. Nagrałam ją po śmierci pana Kazimierza. Jan powiedział w tej rozmowie: ""Nawet ta wiosna i te ptaki, które są, tak myślę, takim owocem dobroci Bożej - są zapowiedzią dla niego szczęścia w nieskończoności. Wiesz, niech on w końcu po trudnym życiu będzie szczęśliwy. Po ciężkiej chorobie, która była dla niego czyśćcem. Wierzę, że człowiek nie jest tylko białkiem. Że poza biologiczną strukturą jest coś więcej. Bo gdyby tak nie było, to by oznaczało, że nie ma bliskości, nie ma miłości..."". Jak Jan przygotowywał chorych do śmierci?  Zawsze na początku rozmowy Johnny zadawał pytania rozpoznawcze. Badał, ile ktoś jest w stanie znieść. To wymaga naprawdę specyficznych umiejętności, doświadczenia i na pewno czasu. Zdarzało się, że wchodził do pokoju pacjenta na 15 minut, czasem na kilka godzin. Ale zawsze potrafił sprawę rozwiązać. Dzisiaj największym problemem jest to, że brakuje osoby właśnie takiej jak Jan.  Czy ks. Jan mówił, co ostatecznie jest najważniejsze? Jan mówił, że bez względu na to, czy jest się człowiekiem wierzącym czy niewierzącym, to najważniejsze są relacje z drugim człowiekiem. Często powtarzał, że łatwiej odchodzi się ludziom, którzy mają pozałatwiane sprawy i dobre relacje z najbliższymi. W hospicjum niejednokrotnie musiał dzwonić do najbliższych umierających pacjentów i zajmować się rodzinnymi dramatami. Ludzie, którzy są w hospicjum mają nadzieję, że wyzdrowieją? Zasadnicza część zapewne tak. Osoby, którzy przebywają w hospicjum są na różnych etapach: od wyparcia, niezgody i zaprzeczenia, tłumienia do pogodzenie się ze śmiercią. Bywa, że trafiają tam osoby, które są niepoinformowane o swoim stanie. Nie mają pojęcia, gdzie się znajdują. Chory myśli, bo często jest tak poinformowany przez lekarzy, którzy wypisują go ze szpitala czy przez rodzinę, że jest w kolejnym szpitalu, jakimś specjalistycznym ośrodku, a nawet w SPA. Takie przypadki też były. Wtedy ekipa hospicjum ma naprawdę wielką robotę do wykonania. Hospicjum przechodzi przez różne podstawowe etapy radzenia sobie z chorobą wraz z pacjentem. Przykładem jest moja ukochana, starsza pani Małgosia, o której wspominam w książce.  Ta sama pani Małgosia, która na początku nie przepadała za ks. Janem? Właśnie ta (śmiech). Z tym, że ona nie przepadała w ogóle za księżmi i za Janem nie przepadała właśnie dlatego, że był księdzem. Po przybyciu do szpitala dowiedziała się, że choruje na zaawansowany nowotwór płuc. Wyniki ją zszokowały. Bardzo szybko przewieziono ją do hospicjum. Była w fatalnym stanie. Wszystko wskazywało na to, że będzie żyć kilka dni. Jan, zgodnie z prawdą, poinformował ją o faktycznym stanie na jej prośbę. Niespodziewanie jej stan zaczął się stabilizować, a później poprawiać. Żyła jeszcze półtora roku.  Kiedy usłyszy się diagnozę, że zostają 2 miesiące życia, da się skupić na czymś innym niż na chorobie? Jak wygląda życie w hospicjum? Czy tam też jest czasami wesoło?  Ekipa hospicyjna robi wszystko, żeby to życie przeżyć na 100 procent. Cytując Jana, żeby przeżyć je na ""pełnej petardzie"". Gdy jest ładna pogoda, pacjenci są wywożeni na wózkach lub łóżkach na taras. Oglądają telewizję, słuchają muzyki. Jest piękne akwarium, są koncerty na pianinie dla pacjentów. Dieta jest dobierana indywidualnie. Pracownicy hospicjum starają się spełniać wszystkie zachcianki pacjentów. Tak też było z moją ukochaną panią Małgosią, która mówiła o sobie z humorem, że ""jest farbowaną blondynką"". Dlatego farbowano jej wtedy włosy, żeby nie miała odrostów. Była też palaczką, więc Patryk, kucharz, czasem kupował jej papierosy. Często, gdy nie było jej w pokoju, ukradkiem, podrzucałam jej do pokoju jakieś przysmaki. To w hospicjum można palić? Można palić, można pić piwo czy wino, jeśli lekarz zezwoli. Jeśli pacjentowi zostały ostatnie dni życia i wiemy, że to wino właściwie ani już nie zaszkodzi, ani nie pomoże, a podniesie w jakiś sposób komfort psychiczny, to nie ma sensu mu tej używki odmawiać. W książce zostało umieszczone zdjęcie, na którym stoję na tarasie z panią Małgosią, a ona trzyma w ręce nie jeden, a chyba trzy papierosy, bo właśnie przyszła dostawa (śmiech). Można trzymać w hospicjum zwierzęta?  Na samym początku zapytałam o to Jana. Bo nie wyobrażam sobie, że kiedyś ewentualnie musiałabym tam zostać bez mojego ukochanego kota Ignacego. Co Jan odpowiedział? Wypalił od razu: ""oczywiście"". Później, po kilku miesiącach, ku mojemu totalnemu zaskoczeniu, przyznał się, że jest uczulony na koty. Byłam zdumiona jego podejściem - nie lubi kotów, ale rozumiał, że dla innych mogą być ważne.  Fot. Stefan Okołowicz. Na zdjęciu: Kapsyda Kobro-Okołowicz, ks. Jan Kaczkowski. Obchodzy 5. urodzin Puckiego Hospicjum. Rozmawialiście z Janem o marihuanie medycznej?  Myślę, że Jan dziś, w tej chwili, kiedy trwa ogólnonarodowa dyskusja, przyjrzałby się bliżej problemowi. Miałby pole do manewru. Jana interesowały empiryczne dowody. W hospicjum stykał się z ludźmi, którzy wcześniej stosowali różne alternatywne metody leczenia. John do tych metod podchodził naukowo. Z marihuaną byłoby tak samo. W jakich warunkach leczeni są pacjenci onkologiczni? W jednym z wywiadów powiedziałaś, że ""w szpitalu czujesz się jak na wojnie"". Tak było. Kiedy pracowałam w fundacji trafiali do mnie pacjenci po prostu pokancerowani. Podejrzewam, że niewiele się od tego czasu zmieniło. Mimo że stan pacjenta jest ciężki, to i tak nie trafi na oddział onkologii bez kolejki. Niejednokrotnie walczyłam z personelem, by zajęli się chorym, którego stan życia był po prostu zagrożony. Na początku nie chciano go przyjąć, a później nie chciano go zatrzymać na oddziale.  Fot. Kapsyda Kobro-Okołowicz. Na zdjęciu: wnętrze Puckiego Hospicjum. Wielokrotnie z opresji ratowali mnie prof. Cezary Szczylik czy prof. Wiesław Jędrzejczak. Jeśli chodzi o przypadki graniczne i pilne, to profesorowi Szczylikowi zawdzięczam naprawdę wiele. Nigdy nie odmówił mi pomocy, choć kilkakrotnie stawiałam go praktycznie przed faktem dokonanym. Bywało też tak, że stawiałam się u profesora z pacjentami, którzy byli po kilku konsultacjach, słyszeli, że nic nie można zrobić. A profesor zawsze coś robił.  Również tylko dobre rzeczy mogę powiedzieć o profesor Elżbiecie Starosławskiej, wieloletniej dyrektor Centrum Onkologii Ziemi Lubelskiej. W 2015 roku podjęła się leczenia dwóch pacjentów z okolic Pucka, których poznałam w trakcie pobytów w Pucku. Więc mimo tylu fatalnych doświadczeń wiem, że są ludzie, którzy pomagają. Myślę, że głównym problem jest system i w konsekwencji tego - ludzie po prostu są ofiarą systemu. Jan miał czas na swoje problemy? Mógł sobie pozwolić na to, by spasować w jakimś momencie? Jan miał deal z Bogiem. Wiem, że to zabrzmi dziwnie, szczególnie w moich ustach, osoby niewierzącej. Jan kiedyś powiedział mi, że długo myślał, co najcenniejszego może ofiarować Bogu. I postanowił, że to będzie jego wolny czas. Każdą wolną chwilę spędzał, pomagając innym i spełniając swoją misję. Myślę, że Jan wiedział więcej i naprawdę spełniał jakąś Bożą misję. To przyrzeczenie było dla niego najważniejsze. Fot. Kapsyda Kobro-Okołowiczks. Na zdjęciu: Jan w ""kapsydowych oksach"" w gabinecie w Puckim Hospicjum. A co Jan zmienił w twoim życiu?  Wiele. Na pewno Jan utwierdził mnie w przekonaniu, że trzeba słuchać swojego sumienia, intuicji i w sprawach zasadniczych być wiernym sobie bez względu na okoliczności. Poruszył mnie jeden z ostatnich wywiadów, jakiego przed śmiercią udzielił Kasi Szkarpetowskiej, ukazał się niedawno. Wyłożył w nim, co dla niego oznacza życie na pełnej petardzie: ""Dla mnie życie na pełnej petardzie to odcięcie się od wszystkich lęków, strachu... Życie zgodne z własnym sumieniem, z tym, co czuję. Życie, jak w danym momencie, w danej chwili wymaga tego ode mnie sytuacja"".  Byłaś przygotowana na jego śmierć? Kiedy poznałam Jana, wiedziałam, że umrze, zresztą wielokrotnie mi to powtarzał, już od pierwszego spotkania. I przecież Jan wszystkich publicznie przygotowywał na swoją śmierć. Myślę, że kwestia leży gdzieś indziej. Pytanie brzmi, czy faktycznie można się przygotować. I czy można się pogodzić.  A można? Liczę na to, że można. Zakładam tylko, że potrzeba na to czasu.  Fot: Kapsyda Kobro-Okołowicz. Na zdjęciu: Ks. Jan Kaczkowski przed wejściem do kaplicy w Puckim Hospicjum. Gdzie on teraz jest? Myślisz, że patrzy na ciebie z tego swojego katolickiego raju?  Z założenia nie wierzę. Ale ze względu na Johna chciałabym wierzyć. Podczas mojej ostatniej rozmowy z Janem, która dotykała mało istotnych spraw, bo unikaliśmy najtrudniejszego tematu, na koniec rzuciłam: ""Johnny, jesteśmy w kontakcie"". Na to on odpowiedział: ""Jesteśmy w wiecznym kontakcie"". Tak więc Johnny chyba chciał mi powiedzieć, że gdzieś tam teraz jest... Rozmawiała Ewa Koszowska, WP Opinie Książka ""Czekam na was, ale się nie spieszcie. Ks. Kaczkowski we wspomnieniach rodziny i przyjaciół"" autorstwa Kapsydy Kobro-Okołowicz i Izy Bartosz właśnie ukazała się nakładem wydawnictwa Czerwone i Czarne. Jan Kaczkowski - polski duchowny rzymskokatolicki, prezbiter, doktor nauk teologicznych, bioetyk, organizator i dyrektor Puckiego Hospicjum pw. św. Ojca Pio. Kapsyda Kobro-Okołowicz - członek zarządu Instytutu Witkacego, działaczka społeczna, biografka, kiedyś szefowa fundacji Rak’n’Roll, sama doświadczona przez chorobę nowotworową. Przyjaciółka księdza Jana Kaczkowskiego."
http://opinie.wp.pl/pawel-lisicki-dlaczego-papiez-nie-chce-osadzic-islamu-cena-nowej-doktryny-jest-ogromna-6093174314943617a,"Paweł Lisicki: Dlaczego papież nie chce osądzić islamu? Cena nowej doktryny jest ogromna W czasie kiedy cała Europa drży ze strachu przed kolejnymi zamachami islamskich terrorystów, wielu komentatorów ze szczególną uwagą słucha tego, co ma do powiedzenia obecny papież. Nic dziwnego przeto, że przesłanie Franciszka do uczestników obrad ruchów ludowych w Kalifornii spotkało się z tak dużym zainteresowaniem mediów. Jednak trudno oprzeć się wrażeniu, że obecny Ojciec Święty, kolejny już raz, programowo niejako wstrzymał się z wyrażeniem sądu.  W jego liście znalazły się z pewnością rzeczy słuszne, choć też mało odkrywcze, jak twierdzenie, że „żaden naród to nie kryminaliści, przemytnicy narkotyków czy sprawcy przemocy”. Pewnie, posługiwanie się odpowiedzialnością zbiorową w stosunku do narodów, a wiec wspólnot naturalnych, do których człowiek należy z urodzenia, bez możliwości wyboru, jest krzywdzące i moralnie niesłuszne. Jednak następne już deklaracje papieskie wydają się znacznie bardziej kontrowersyjne. Czy jest prawdą, co tak mocno podkreśla Franciszek, że żadnej religii nie można uznać za terrorystyczną? Czyżby? A co zrobić z przykładami religii jawnie zbrodniczych, które wspierały składanie ofiar z ludzi?  Podobnie dużo wątpliwości można mieć co do twierdzenia, że „nie istnieje terroryzm chrześcijański ani żydowski czy islamski”, bo we wszystkich religiach pojawiają się fundamentaliści i terroryści. Jak się ma do rzeczywistości twierdzenie Franciszka, że „są fundamentaliści i sprawcy przemocy we wszystkich narodach i religiach, którzy umacniają się za sprawą nietolerancyjnych uogólnień, karmią się nienawiścią i ksenofobią”? Czyżby nie było różnic między doktrynami etycznymi różnych religii, co się tyczy stosunku do wartości życia ludzkiego, godności osoby, używania przemocy?  Pewne jest, że w tym przesłaniu Franciszek jeszcze raz pokazuje konsekwencję. Od samego początku pontyfikatu powtarzał choćby, że islam to religia pokoju, a fundamentalizm chrześcijański nie jest mniej niebezpieczny niż islamski. Zapewne najbardziej szokującym przejawem owej odmowy krytyki islamu były jego wcześniejsze słowa, kiedy to postawił na równi chrześcijańskie wezwanie do nawracania, zawarte w ostatnim rozdziale ewangelii świętego Mateusza z nakazem muzułmańskiego dżihadu. „To prawda, że idea podboju należy do ducha islamu. Ale można by interpretować zgodnie z tą samą ideą zakończenie Ewangelii według świętego Mateusza, gdzie Jezus wysyła swoich uczniów do wszystkich narodów”. Osobliwie brzmią te słowa, wynika z nich bowiem, że dla papieża Franciszka nie ma zasadniczej różnicy między pokojową misją, przekonywaniem do swej wiary, apelowaniem do sumienia i wzywaniem do nawrócenia a zbrojnym i siłowym narzucaniem swojej religii. Jedno i drugie wydaje się równie niedopuszczalne. Podbój duchowy i podbój fizyczny stają się równie niedopuszczalne. Jak to możliwe zatem, że owe nauki papieskie tak bardzo różnią się od powszechnego odczucia i przekonania zwykłych wiernych? Jak to się dzieje, że to co dla większości polskich katolików jest oczywiste – istnieje związek między terroryzmem a islamem – dla papieża stanowi przykład braku właściwej wiary? To samo pytanie można postawić inaczej: skąd bierze się u Franciszka tak pozytywny obraz islamu? Czy jest to tylko jakaś nowa niezwykła nauka tego właśnie papieża?   Niestety, jest wręcz przeciwnie. Wydaje się, że Franciszek jest – co się tyczy oceny islamu i odmowy dostrzegania potencjału przemocy, jaki tkwi w religii Mahometa – wiernym dziedzicem tak Pawła VI jak przede wszystkim Jana Pawła II. Dla ostatnich papieży głównym punktem odniesienia dla oceny innych religii była nowa doktryna soborowa, zgodnie z którą praktycznie zaniknęła granica między ludzkością a Kościołem. Baczny i bystry obserwator, jakim był francuski filozof katolicki Jacques Maritain, pisał, że prawdziwy przewrót w nauce kościelnej dotyczył właśnie uznania we wszystkich ludziach, także niechrześcijanach, członków Kościoła. Tym samym zniknął dawny obowiązek, wynikający z chrześcijańskiej miłości – nawracania. Zamiast niego przejawem miłości stało się uznawanie każdego człowieka takim jaki jest, z jego wierzeniami i poglądami.  Ta nauka, jeszcze nie całkiem wyraźna w tekstach soborowych, była przekazywana coraz śmielej: wcześniejsze przekonanie, że do zbawienia konieczne jest nawrócenie i przyjęcie wiary, zastąpiło przekonanie, że człowiek zostaje zbawiony całkiem niezależnie od swoich poglądów religijnych. Zamiast dawnego ekskluzywizmu pojawił się swoisty inkluzywizm, coś, co można by nazwać egalitaryzmem zbawczym: człowiek ma prawo do zbawienia, bo otrzymuje łaskę całkiem niezależnie od swojego wyznania. Jak to krótko ujął jeden z dokumentów watykańskiej Kongregacji Nauki Wiary: „Wspólnota kościelna jest zarówno widzialna jak niewidzialna. W swej rzeczywistości niewidzialnej jest wspólnotą każdego człowieka z Ojcem za pośrednictwem Chrystusa w Duchu Świętym i z ludźmi we wspólnym udziale w naturze Bożej”.  Skoro tak, skoro każdy człowiek od chwili poczęcia jest już raz na zawsze członkiem Chrystusa i, co się tyczy jego zbawienia, zniknęła granica między ochrzczonymi a nieochrzczonymi, to musiało się pojawić radykalne przewartościowanie innych, niechrześcijańskich religii, w tym przede wszystkim islamu. Znowu warto przypomnieć słowa Jana Pawła II, który najlepiej pokazał ów przewrót. Według niego Chrystus to „spełnienie tęsknoty obecnej we wszystkich religiach ludzkości”. O ile dawniej islam, podobnie jak pozostałe wierzenia był uważany za religię fałszywą, tak teraz stał się szczególnie chrześcijaństwu bliski, stał się nagle dziełem Ducha Prawdy, tego samego, który zresztą jest u źródeł innych ludzkich wyznań.  Ta nowa doktryna zbawienia, wiara w uniwersalne zbawienie każdego człowieka, musiała też doprowadzić do zmiany roli papieża. Nie jest on już teraz jedynie, jak zawsze, zwierzchnikiem Kościoła, zastępcą Chrystusa na ziemi, ale, przede wszystkim, zyskuje miano Pontifex Maximus, budowniczego mostów, kogoś, kto ma być w pierwszym rzędzie odpowiedzialny za pokój ludzkości, za dobre współżycie między religiami. Słusznie. Skoro spór religijny raz na zawsze został z chrześcijańskiego punktu rozstrzygnięty, skoro nie ma sensu nawracać innych, należy raczej szanować ich takimi jakimi są, to głównym zadaniem papieża nie może być obrona katolicyzmu czy też próba przekonywania do niego innych, ale pilnowanie dialogu, troska o wzajemne dobre relacje różnych wyznań. Zamiast polemik ma pojawić się zrozumienie, wymiana doświadczeń. Religia, każda religia, jest czymś pozytywnym, bo wyraża dążenie człowieka do boskości, a każde takie dążenie pochodzi od Ducha. Nie ma znaczenia jak się ono historycznie i konkretnie przejawia, każda forma jest dobra. Od tej pory rolą papieża ma być zatem występowanie w imieniu wszystkich wierzących, a nie partykularna troska o interesy katolików czy nawet chrześcijan. Dlatego jeśli papież broni chrześcijan przed prześladowaniami, to robi to tak, aby czasem nie urazić uczuć muzułmanów.  Cena przyjęcia nowej doktryny jest jednak ogromna. Przede wszystkim musi nią być utopizm i abstrakcjonizm. Co z tego, że krytycy słów papieskich potrafią przedstawić dziesiątki, setki, ba, tysiące przykładów muzułmanów, którzy z okrzykiem „Allah Akbar” na ustach mordują niewinnych, co z tego, że można wskazywać znaczącą sieć terrorystycznych organizacji programowo dążących, w imię islamu, do zniszczenia chrześcijan, co z tego wreszcie, że łatwo wskazać w Koranie liczne cytaty, w których wzywa się do zabijania niewiernych – żadne fakty nie zmienią zdania papieża. Żadne doświadczenie nie przekreśli wiary, że islam jest religią pokoju. Nowa doktryna powszechnego zbawienia jest ważniejsza niż doświadczenie.  Taki, jak sadzę, jest najistotniejszy powód kolejnych papieskich wystąpień, w których unika się oceny islamu. To tłumaczy też papieską niechęć do mówienia o terroryzmie islamskim. Tyle, że ogół zwykłych wiernych nie przyjął jeszcze nowej nauki o papieżu jako liderze globalnego pokoju międzyreligijnego. Im bardziej tradycyjnie są oni nastawieni, w im mniejszym stopniu przejęli nową doktrynę egalitaryzmu zbawczego, tym bardziej krytycznie podchodzą do kolejnych wyzwań, apeli i nauk. Choć każe się im uznawać w muzułmanach wyznawców religii pokoju, łagodnych współbraci, nieznających przymusu i gwałtu, oni zachowują dość zdrowego rozsądku, by owej utopii nie ulec i dość odwagi, żeby przed napływem muzułmanów się bronić. Paweł Lisicki dla WP Opinie"
http://opinie.wp.pl/ian-buruma-muzulmanie-jak-zydzi-czyli-nowy-antysemityzm-6089353432552065a,"Ian Buruma: Muzułmanie jak Żydzi, czyli nowy antysemityzm Podobieństwa między dawnym a dzisiejszym antysemityzmem są rażące. Hitler mówił o Żydach jako o toksycznym ""zarazku rasowym"". Jeden z szeroko rozpowszechnianych nazistowskich pamfletów nosił tytuł ""Żyd jako światowy pasożyt"". Frank Gaffney, wpływowa postać w nacjonalistycznych kręgach, którymi otacza się Trump, mówi o muzułmanach jako o ""termitach"", które ""wydrążają strukturę społeczeństwa obywatelskiego i innych instytucji"". Kiedy ludzie są kategoryzowani jako pasożyty, bakterie czy termity, blisko stąd do konkluzji, że muszą zostać zniszczeni, by obronić społeczne zdrowie. Ci, którzy mówili nam, że islam sam w sobie jest śmiertelnym zagrożeniem dla cywilizacji zachodniej powinni być dzisiaj usatysfakcjonowani: prezydent Stanów Zjednoczonych i jego główni doradcy zgadzają się z nimi. Jak napisał na Twitterze doradca ds. bezpieczeństwa narodowego Trumpa, generał Mike Flynn, ""strach przed muzułmanami jest racjonalny"". Stephen Bannon, były szef skrajnie prawicowego portalu Breitbart News, który jest głównym politycznym strategiem Trumpa i członkiem Rady Bezpieczeństwa Narodowego, stwierdził z kolei, że ""judeochrześcijański"" Zachód toczy obecnie globalną wojnę z islamem. Trump obiecał że będzie stawiał Amerykę na pierwszym miejscu, pożyczając slogan ""America First"" od amerykańskich izolacjonistów z lat 30-tych, których najbardziej znany przywódca, słynny lotnik Charles Lindbergh, był notorycznym antysemitą, który oskarżał Żydów i liberałów o próby wciągnięcia USA w wojnę z Hitlerem, którego on sam podziwiał. Lindbergh wierzył że ""możemy cieszyć się pokojem i bezpieczeństwem tylko tak długo jak (...) będziemy bronić się przed atakiem obcych armii i rozmywaniem społeczeństwa przez obce rasy"".  ""America First"" ma więc rasizm w swoim DNA. Czy obecne w Białym Domu poglądy dotyczące islamu są w jakiś sposób podobne do antysemityzmu lat 30-tych? A może Bannon, Flynn i Trump po prostu zaktualizowali stare uprzedzenia, zastępując jeden zestaw Semitów innym? Być może nawet do takiego zastąpienia nie doszło. Fakt, że Trump w swoim oświadczeniu w Międzynarodowym Dniu Pamięci o Ofiarach Holokaustu nie wspomniał o Żydach ani antysemityzmie wydawał się zdecydowanie dziwny. Zaś jego ostrzeżenia wysuwane podczas kampanii przeciwko znanym Żydom, takim jak George Soros, którzy mieli być częścią światowego spisku przeciwko Ameryce nie przeszły bez echa. Mimo to, istnieją oczywiste różnice między naszymi czasami a latami 30-tymi ubiegłego wieku. W tamtej epoce nie było wśród Żydów żadnego rewolucyjnego ruchu, który dokonywał zbrodni w imię swojej wiary. Nie było też żadnych żydowskich państw wrogich Zachodowi.  Ale podobieństwa między ówczesnym i dzisiejszym antysemityzmem są rażące. Jednym ze znaków rozpoznawczych jest stosowanie biologicznego języka w odniesieniu do wroga. Hitler mówił o Żydach jako o toksycznym ""zarazku rasowym"". Jeden z szeroko rozpowszechnianych nazistowskich pamfletów nosił tytuł ""Żyd jako światowy pasożyt"". Frank Gaffney, wpływowa postać w nacjonalistycznych kręgach, którymi otacza się Trump, mówi o muzułmanach jako o ""termitach"", które ""wydrążają strukturę społeczeństwa obywatelskiego i innych instytucji"". Kiedy ludzie są kategoryzowani jako pasożyty, bakterie czy termity, blisko stąd do konkluzji, że muszą zostać zniszczeni, by obronić społeczne zdrowie.
Istnieje jednak jeszcze jedna różnica między prześladowaniem Żydów a dzisiejszą wrogością wobec muzułmanów. Przedwojenny antysemityzm był skierowany nie tylko przeciwko religijnym Żydom, ale także - a może szczególnie - przeciwko Żydom zasymilowanym, których trudno było odróżnić od reszty społeczeństwa. Uprzedzenia przeciwko muzułmanom wydają się mieć mniej związków z kwestiami rasowymi, zaś bardziej kulturowymi i religijnymi. 
Ale nawet ta różnica może być bardziej pozorna niż rzeczywista. Dziewiętnasto- i dwudziestowieczni antysemici zakładali, że Żyd zawsze był Żydem, niezależnie od tego w co wierzy; zawsze byliby lojalni wobec swoich. Judaizm był widziany nie jako duchowa wiara, lecz kultura polityczna z definicji niepasująca do zachodniej cywilizacji i jej instytucji. Ta kultura była w ich krwi. Aby ją obronić, Żydzi zawsze kłamaliby i udawali wobec gojów.  Te poglądy istniały na długo przed nazistami. W rzeczy samej, był to powód dla którego wysoko wykształceni autorzy pierwszej konstytucji niepodległej Norwegii z 1814 roku uniemożliwili Żydom zostanie obywatelami kraju. Uzasadnienie tej dyskryminacji opierało się na obronie zasad Oświecenia: żydowska kultura i wierzenia niechybnie podważyłaby podstawy norweskiej liberalnej demokracji.  Dzisiejsi wrogowie islamu często używają dokładnie tego argumentu: muzułmanie kłamią niewiernym. Ich religia nie jest duchowa, lecz polityczna. Mogą wydawać się umiarkowani, ale to pozór. To, czego powinniśmy się bać, to - jak powiedział Gaffney - ""tego ukrytego, wywrotowego rodzaju dżihadu"". Ale nawet jeśli uprzedzenia i obawy o muzułmańskie i żydowskie spiski są podobne, konsekwencje prawdopodobnie będą całkiem różne. Żydzi, którzy według nazistów stanowili egzystencjalne zagrożenie dla Niemiec, mogli być prześladowani - a potem masowo mordowani - z całkowitą bezkarnością. Poza kilkoma niewielkimi buntami, Żydzi nie mieli możliwości oparcia się nazistowskiej władzy.  Brutalna przemoc rewolucyjnego islamizmu nie da się podobnie zbagatelizować. Akty islamistycznego terroru w krajach zachodnich być powstrzymywane tylko poprzez dobrą pracę wywiadu i policji, szczególnie wśród społeczności muzułmańskich. Ale jeśli zantagonizuje się i poniży wszystkich muzułmanów, sytuacja tylko się pogorszy. A to jaki efekt ""globalna wojna z islamem"" wywoła na Bliskim Wschodzie i w Afryce, można łatwo sobie wyobrazić.   W takim przypadku ""zderzenie cywilizacji"", które istnieje w umysłach islamskich terrorystów oraz niektórych z ich najbardziej zagorzałych przeciwników przestałoby być tylko fantazją; stałoby się rzeczywistością.  Nie jest póki co jasne, czy trumpowscy zwolennicy krucjat dążą do wzniecania tego ognia nieświadomie, czy faktycznie tego chcą. Ignorancja to siła nie do przecenienia w tych kręgach. Ale nie jest być może zbyt cynicznym wyobrażenie, że ideolodzy Trumpa rzeczywiście są żądni krwi. Przemoc islamistów spotka się z autoryzowanymi przez państwo torturami, stanem wyjątkowym i ograniczeniami praw obywatelskich - innymi słowy, z autorytaryzmem. Być może właśnie tego chce Trump. Ale z pewnością nie jest to coś, czego chce większość Amerykanów. Również tych, którzy na niego głosowali. Ian Buruma"
http://opinie.wp.pl/ks-andrzej-dragula-studnia-w-aleppo-oaza-w-sopocie-6088617312531585a,"Ks. Andrzej Draguła: Studnia w Aleppo, oaza w Sopocie Historia „sierot z Aleppo”, które chciał zaprosić prezydent Sopotu, to już prawie legenda miejska. Dobrze, że opublikowano pisma stron tego sporu, bo niektórzy twierdzili bez mała, że żadnej prośby nie było, a już na pewno nie o sprowadzenie dziesięciu osieroconych dzieci z Syrii. W historii tej coraz trudniej oddzielić prawdę od komentarzy, intencje od interpretacji, słowa, które padły, od tych, które chciałoby się usłyszeć. Nawet Janina Ochojska powiedziała to, czego nie powiedziała i z czego się wycofywała. Nie bardzo już wiadomo, skąd wzięła się liczba dziesięciorga dzieci, która – przyznajmy – wcale nie pojawia się w oficjalnym piśmie prezydenta Sopotu do Rady Ministrów. Ale w legendach jest zawsze jakaś prawda. A ta brzmi następująco. Być może prawdą jest, że – jak twierdzi rzecznik rządu Rafał Bochenek – list prezydenta Sopotu „nie zawiera konkretnych danych”. Prawdą jest jednak na pewno to, że pismo, które prezydent otrzymał od rządu, zawiera bardzo konkretną odpowiedź. W opinii bowiem MSWiA „najbardziej właściwym i skutecznym rozwiązaniem jest pomoc na miejscu”. I to jest sedno sprawy. Już w połowie grudnia ubiegłego roku pojawiły się informacje, że „Sopot chce przyjmować sieroty z Aleppo”. Plany nie były jeszcze precyzyjne. Jak mówił wówczas Jacek Karnowski, Sopot „gotowy jest przyjąć 10 rodzin – to sieroty z Syrii lub kilka całych syryjskich rodzin (jeszcze nie wiadomo) oraz repatrianci ze wschodu”. Prezydent nadmorskiego kurortu wyjaśniał: „W 2017 roku chcieliśmy przyjmować 10 rodzin repatriantów, ale można to podzielić. Jeśli rząd polski się zgodzi, to przyjmiemy tu i dzieci z Aleppo, i repatriantów. Taka wspólnota jak Sopot nie powinna być głucha na to, że są dzieci na terenach objętych wojną. Przed okresem bożonarodzeniowym warto się zastanowić, czy wolne miejsce przy stole ma być tylko dla bogatego wujka z Ameryki czy też może być dla osoby biednej z terenów objętych działaniami wojennymi”. 21 grudnia 2016 r. prezydent Sopotu wystosował pismo do premier Beaty Szydło. Do napisania tego listu upoważniła go Rada Miasta Sopotu, która 19 grudnia przyjęła rezolucję. Rada zwraca się w niej „z pilnym wnioskiem do Prezydenta Miasta Sopotu o podjęcie działań prowadzących do umożliwienia osiedlenia się w Sopocie osieroconym dzieciom i rodzinom z miasta Aleppo”. Dwa dni później prezydent Jacek Karnowski pisze do Pani Premier: „W obliczu nadchodzących Świąt Bożego Narodzenia bardzo proszę Panią Premier o pilną zgodę na podjęcie działań zmierzających do pomocy dzieciom, których życie jest zagrożone, umożliwienie im pobytu czasowego lub stałego w naszym mieście oraz wskazanie delegowanej osoby na poziomie rządowym, która od strony formalnej poprowadziłaby proces sprowadzenia w trybie pilnym dzieci z Aleppo do Sopotu”. Prośby są więc dwie: o zgodę rządu (jak się wydaje, niezbędną dla legalnego sprowadzenia kogokolwiek z zagranicy) i wskazanie osoby z ramienia rządu, która byłaby dla miasta partnerem w tej sprawie. W piśmie datowanym na 27 stycznia 2017 r., wystosowanym przez MSWiA, przychodzi odpowiedź, w której faktycznie odpowiedzi na obie prośby nie ma. Zamiast tego Departament Analiz i Polityki Migracji uprzejmie prosi „o przyjęcie następujących informacji…”. Tutaj pracownik biura szeroko wyjaśnia obecną sytuację polityczną, wskazuje, że Aleppo jest już pod kontrolą administracji rządowej, że nie ma możliwości prowadzenia ewakuacji, że przesiedlenie „z krajów trzecich” wymagałoby szczegółowych uzgodnień z innymi państwami, że „podstawową kwestią przy ewakuacji ofiar wojny domowej w Syrii jest problem z ustalenia [tak w oryginale] ich tożsamości i wyeliminowania zagrożeń, które mogłyby mieć negatywny wpływ na bezpieczeństwo Polaków”. Właśnie to ostatnie zdanie przelało czarę goryczy i rozpętało medialną burzę. Jako pierwsze informację podało Radio Zet. Dość wieloaspektowy problem został sprowadzony do newsa: rząd nie zgodził się na przyjęcie dziesięciu sierot z Aleppo ze względów bezpieczeństwa. Wyszło na to, że dziesięcioro dzieci może stanowić zagrożenie terrorystyczne. Brzmi co najmniej kuriozalnie. Nawet rzecznik rządu przyznał, że pismo MSWiA „w sformułowaniach jest niefortunne”. Ale taka właśnie informacja poszła w świat. Rzecz cała – być może – szybko rozeszłaby się po kościach, gdyby nie fakt, że tym razem nie chodziło o jakichś bliżej nieokreślonych uchodźców. Już samo słowo „uchodźca” wywołuje obecnie w Polsce bardzo różne skojarzenia. Dla wielu ikoną uchodźcy nie jest już zdjęcie grupy ludzi uciekających w popłochu przed frontem wojny, którzy za cały dobytek mają jeden przewiązany tobołek. Dzisiaj temu obrazowi przeciwstawia się zdjęcie młodych, zdrowych, śniadych mężczyzn z komórkami w dłoni, którzy – w najlepszym razie liczą na europejski socjal, w najgorszym – są forpocztą terrorystów. Tym razem bezimienni uchodźcy stali się bardziej konkretni: poznaliśmy ich liczbę, stan i wiek (choć nie imiona i nazwiska, co na tym etapie sprawy nie było możliwe). Tym razem chodziło nie o nieopanowaną masę, lecz o dziesięć osób; nie o dorodnych mężczyzn, lecz o dzieci; nie o mężów, którzy chcieliby natychmiast sprowadzić cały klan, lecz o sieroty. Tak określonym dzieciom zaczęto nadawać tożsamość. W sieci pojawiły się zdjęcia i memy, na których można zobaczyć twarze nieletnich ofiar wojny w Syrii. Można było odnieść wrażenie, że chodzi właśnie o „te dzieci”. Stały się one toposem i figurą retoryczną. Ktoś nawet ułożył wyliczankę o dziesięciu małych Syryjczykach na wzór tej o małych murzynkach. Przypomina się Jacek Kleyff, który pisał: „W telewizji pokazali / Wczoraj kości chudych dzieci, […] Świeże groby zawsze wzruszą / Obojętnie, gdzie kopane”. Jednak tym razem obraz dzieci, których życie jest zagrożone, nie wzruszył. To one stały się zagrożeniem. Ten właśnie aspekt najbardziej zbulwersował krytyków poczynań rządu: owa wyobrażeniowa przepaść między tym, co się kojarzy z frazą „dziesięć sierot”, a argumentem z zagrożonego bezpieczeństwa państwa. Trudno się dziwić, że odpowiedź rządu została uznana przez dużą część opinii publicznej za nieludzką. I słusznie. Biada krajowi, którego bezpieczeństwu zagrozić może dziesięć sierot. Autor odpowiedzi wystosowanej w ministerstwie użył argumentu najgorszego z możliwych, argumentu ośmieszającego rząd naszego państwa. Nie wiem, czy pismo prezydenta Sopotu jest poprawnie sformułowane. Nie wiem, jakie dokładnie są prerogatywy samorządu, a jakie rządu, jeśli chodzi o politykę imigracyjną. Nie wiem, na ile samorząd może podejmować samodzielne decyzje bez zgody czy wiedzy rządu, jeśli chodzi o sprowadzanie kogokolwiek z terenów zagrożonych wojną czy w ogóle z innego kraju ogarniętego jakimś politycznym niepokojem. Tego wszystkiego nie wiem, nie jestem ekspertem w tej dziedzinie. Ale spotkałem się z opinią, że prośba prezydenta Karnowskiego to wrzucenie granatu do rządowego ogródka, że to wykorzystanie tragedii dzieci dla krytyki rządu. Wystawienie rządu do bicia, bo wiadomo było od razu, jaka będzie odpowiedź. Nie wierzę w tę przewrotną strategię. Jak wiadomo, prezydent nie działał sam, jego pismo poprzedziła rezolucja rady miasta, a ta z kolei była odpowiedzią na petycję skierowaną przez mieszkańców miasta. Być może prezydent poszedł na skróty. I na to gotów jestem się zgodzić. Być może można było wykazać więcej zaradności, zanim się zapyta rząd. Porozumieć się z organizacjami pozarządowymi, które są wyspecjalizowane w tego typu działaniach i są bardziej operatywne niż rząd. Jak się okazuje, przedstawiciele Polskiej Misji Medycznej lecą na Bliski Wschód, żeby pomóc władzom Sopotu w sprowadzeniu na leczenie dziesięciu syryjskich sierot. Może nie będą to dzieci z samego Aleppo, ale – miejmy nadzieję – syryjskie dzieci przylecą do Polski, aby się leczyć i rehabilitować. Chociaż historia nieuruchomionych korytarzy humanitarnych pokazuje, że zupełnie bez rządu działać się jednak nie da. PMM również zapowiada, że musi mieć zgodę władz na przywiezienie chorych dzieci z zagranicy. Odpowiedź, jaka nadeszła z MSWiA do Sopotu, współbrzmi z wypowiedzią premier Szydło podczas ostatniego nieformalnego szczytu UE na Malcie: „Problem migracji może być rozwiązywany tylko tam, gdzie powstaje”. To skądinąd prawda. Ktoś mi napisał na FB, że nie można wciąż tylko dowozić wody, trzeba na miejscu zbudować studnię. To też prawda. Ale zanim ta studnia powstanie, trzeba dowozić wodę, by ludzie – w oczekiwaniu na wodę ze studni – nie umarli z pragnienia. A czasami nie da się nawet dowieźć wody na miejsce. Wtedy trzeba najbardziej spragnionych przewieźć do jakiejś tymczasowej oazy. I o to chodziło – jak rozumiem – w prośbie miasta Sopotu. Ta inicjatywa to jakby stwierdzenie: Wiemy, że w Aleppo ludzie cierpią z braku wody, zwłaszcza dzieci. A my mamy dużo wody i doświadczenie w jej dystrybucji. Zanim tam się zbuduje studnię, chętnie podzielimy się z najbardziej spragnionymi. Niech nam rząd pomoże i pozwoli to zrobić. Trzymając się metafory wody i studni, trzeba powiedzieć: Nie, nikt nie chce przywieźć do Polski wszystkich cierpiących z braku wody. Nikt też nie chce wywieźć tam całej polskiej wody. Chodzi tylko o zaproszenie tych kilku najbardziej spragnionych: dziesięciu sierot z Syrii. O to, by choć na chwilę zabrać te dzieci z ruin, z pustyni, spod obozowego namiotu – do oazy. Tylko tyle. Nie bójmy się. Nie wypiją nam całej wody. Ani jej nam nie zarażą. Ks. Andrzej Draguła _Tekst ukazał się na łamach Laboratorium ""Więzi. _ Andrzej Draguła - ur. 1966, ksiądz diecezji zielonogórsko-gorzowskiej. Dr hab. teologii, profesor Uniwersytetu Szczecińskiego i Papieskiego Wydziału Teologicznego we Wrocławiu, kierownik Katedry Teologii Praktycznej na Wydziale Teologicznym USz, publicysta. Członek redakcji kwartalnika WIĘŹ i Rady Naukowej Laboratorium WIĘZI. Stały współpracownik „Tygodnika Powszechnego”. Autor wielu książek, m.in. wydanych w Bibliotece WIĘZI: „Ocalić Boga. Szkice z teologii sekularyzacji”; „Copyright na Jezusa. Język, znak, rytuał między wiarą a niewiarą”; „Bluźnierstwo. Między grzechem a przestępstwem”; „Emaus. Tajemnice dnia ósmego"". Mieszka w Zielonej Górze."
http://opinie.wp.pl/papiez-franciszek-szuka-dialogu-z-lefebrystami-pytanie-brzmi-czy-warto-6087260712113281a,"Papież Franciszek szuka dialogu z lefebrystami. Pytanie brzmi: czy warto? Dobrze poinformowane źródła watykańskie donoszą, że coraz bliżej do porozumienia pomiędzy Stolicą Apostolską a kontrowersyjnym Bractwem Kapłańskim św. Piusa X. To dobrze, że Franciszek szuka dialogu, rodzi się jednak pytanie - jak rozmawiać z ruchem, który otwarcie kontestuje reformy Soboru Watykańskiego II, zwierzchnictwo papieża, demokrację i ekumenizm, a jeden z jego biskupów „zasłynął” niegdyś negowaniem Holokaustu? Jak potwierdził w rozmowie z watykańskim portalem Vatican Insider sekretarz Papieskiej Komisji Ecclesia Dei, abp Guido Pozzo, Stolica Apostolska jest coraz bliższa porozumienia z Bractwem Kapłańskim św. Piusa X. Obecnie trwają prace nad prawnym unormowaniem statutu wspólnoty tradycjonalistów wewnątrz Kościoła katolickiego. Wszystko wskazuje na to, że może ona przyjąć formę cieszącej się znaczną autonomią prałatury personalnej, do tej pory przysługującej jedynie Opus Dei. Aktualny przełożony Bractwa, bp Bernard Fellay, wypowiadając się w zeszłym tygodniu we francuskim programie religijnym „Terres de Mission” ujawnił, że trwają intensywne rozmowy z papieżem Franciszkiem, a porozumienie jest już formalnie przygotowane i czeka na jego akceptację. Jak zaznaczył bp Fellay, jego zdaniem wyciągnięcie ręki w kierunku Bractwa należy odczytywać w kontekście słów Franciszka, który wielokrotnie głosił „konieczność wychodzenia na peryferia wiary” i szukania elementów wspólnych wewnątrz Kościoła. Próby dialogu z Bractwem Kapłańskim św. Piusa X nie są jednak niczym nowym, a Watykan konsekwentnie stara się znaleźć wspólny język z tzw. tradycjonalistami od dekad – przez Pawła VI, po Benedykta XVI. Dlaczego do tej pory się to nie udawało, można zrozumieć dopiero po przeanalizowaniu poglądów głoszonych przez założyciela wspólnoty, abpa Marcela Lefebvre’a. Pomimo gestów Franciszka, zaakceptowanie wewnątrz Kościoła katolickiego bractwa, którego lider głosił za życia konieczność ustanowienia państwa religijnego z cenzurą mediów włącznie, może okazać się zgubne dla tego pierwszego. Bractwo Kapłańskie św. Piusa X zostało założone w 1970 r. w Econe przez francuskiego arcybiskupa Marcela Lefebvre’a jako protest przeciwko, jego zdaniem, katastrofalnym dla Kościoła reformom Soboru Watykańskiego II. Określani od nazwiska swojego patrona lefebrystami, odseparowani od Watykanu kapłani nie uznali zmiany sposobu odprawiania mszy świętej w językach ojczystych i twarzą w kierunku zgromadzonych wiernych. Obstając przy jej tradycyjnej, łacińskiej formule, coraz mocniej konfliktowali się z ówczesnym papieżem Pawłem VI również w kwestiach dogmatycznych. Odmawiając podporządkowania się zaleceniom papieża, abp Lefebvre posunął się najpierw do wyświęcenia na własną rękę nowych kapłanów (1976), a następnie czterech biskupów (1988). W konsekwencji swoich decyzji, lefebryści zostali obłożeni ekskomuniką „z mocy samego prawa”, a ich działalność potępiona. Od tej pory działali w przeświadczeniu konieczności ratowania „dziedzictwa wiary”, które ich zdaniem kończyło się na papieżu Piusie XII – czyli ostatnią, przedsoborową głową Kościoła. Wszystko co było później, zarówno dla abpa Marcela Lefebvre’a jak i jego zwolenników, trąciło moralnym zepsuciem i zgniłym liberalizmem. Sposób odprawiania mszy to tylko jeden z wielu elementów, w których Bractwo zaczęło się coraz mocniej rozmijać z Watykanem, zgorszenie stanowił dla nich również ekumenizm. Jego znaczenie po raz pierwszy w historii Kościoła zostało tak wyraźnie zaakcentowane właśnie przez Sobór Watykański II. Wśród największych błędów szukania elementów wspólnych między wyznaniami chrześcijańskimi, lefebryści wymieniali m.in. wspólne odprawianie liturgii, udzielania niektórych sakramentów nie-katolikom, czy wydawanie wspólnych tłumaczeń Pisma Świętego. Jak twierdził założyciel Bractwa: „Wszystko to wyraźnie sprzeciwia się Objawieniu Bożemu, które nakazuje rozdział i odrzuca ideę łączności między światłością a ciemnością, między wierzącymi a niewierzącymi, między świątynią Boga i bałwanów”. Lefebryści byli święcie przekonani, że taki rodzaj rozluźnienia dyscypliny wewnątrz Kościoła nie bierze się z przypadku, jego genezą jest „porozumienie z masonerią, Światową Radą Kościołów i Moskwą”. Zdaniem członków Bractwa, ekumenizm nigdy nie zrodzi dobrych owoców, ponieważ „nie można postawić Pana Jezusa obok Buddy, Lutra, obok tych wszystkich sług diabła!”. Arcybiskup i Bractwo w latach 70. i 80. podkreślali tylko czarne strony owego procesu; według nich czasy, w których żyjemy, potrzebują raczej męczenników niż dialogu. Nic nie wskazuje na to, aby obecny zwierzchnik tradycjonalistów zmienił zdanie w tej kwestii.  Największe kontrowersje może jednak budzić sposób, w jaki lefebryści postrzegają rolę państwa, która musi być służebna wobec Kościoła. „Skutki uznania przez Sobór fałszywych praw człowieka, burzą podstawy społecznego panowania Pana Jezusa, a także naruszają autorytet i władzę Kościoła w misji rozszerzania panowania Chrystusa w ludzkich duszach i sercach poprzez zwalczanie szatańskich sił, które je zniewalają. […]. Neutralność państwa w sferze religijnej jest obelgą dla Pana Jezusa i dla Jego Kościoła” - twierdził Marcel Lefebvre. Wychowany w konserwatywnej rodzinie arcybiskup nigdy nie krył swojej sympatii dla monarchii, w której władza sprawowana jest z nadania boskiego, a większość nie tworzy prawdy, lecz prawda większość. Sympatia ta, jak możemy domniemywać, umocniona została jeszcze podczas formacji seminaryjnej Lefebvre''a, przez ojca Henriego Le Flocha. Była to postać wzbudzająca w ówczesnej hierarchii Kościoła francuskiego ogromne kontrowersje, właśnie ze względu na swoje poglądy polityczne. Sposób w jaki o nim pisze francuski duchowny, mówi wiele o wizji świata dzisiejszych członków Bractwa. „Oskarżano go potem (Henriego Le Flocha – przyp. M.M.) o zajmowanie się polityką: Bóg jeden wie czy to zbrodnia, czy też przeciwnie, zasługa: czynienie polityki według Jezusa Chrystusa, wzbudzanie ludzi politycznych, którzy będą wykorzystywali wszelkie słuszne, a nawet prawne środki w celu wypędzenia ze społeczeństwa nieprzyjaciół Naszego Pana Jezusa Chrystusa!” - grzmiał abp Marcel Lefebvre. Założyciel Bractwa przyjmuje zatem stanowisko, które zakłada czynny udział Kościoła w życiu społecznym i politycznym. Twierdzi on, że: „Panowanie społeczne (…) Chrystusa stanowi jedno z istotnych zajęć Kościoła”. Jeśli uwzględnimy przy tym jego poparcie dla prawicowej l’Action Francaise oraz umiarkowanie ciepłe słowa dla rządów Pinocheta, Franco oraz Salazara, nie będzie dziwić konsekwentne w myśli lefebrystów potępianie demokracji w jej obecnej, liberalnej i konstytucyjnej formule. W swoich książkach francuski arcybiskup wprost stawiał postulat utworzenia „demokracji nieliberalnej”. Państwo przyjęłoby w konsekwencji postać quasi-monarchii, w której władza znajduje się w rękach ludu, ale nie z pochodzenia, ani nie w ostatecznym celu. Po pierwotnym scedowaniu prerogatyw w ręce przedstawicieli, społeczeństwo przestałoby uzurpować sobie prawo do obalania raz wybranych reprezentantów. Konsekwencją takiego ustroju okazałoby się sprawowanie rządów nie przez większość, ale przez organy przedstawicielskie, rozumiane jako: „(…) głowy rodzin, chłopi, kupcy, przemysłowcy i robotnicy, wielcy i mali właściciele, wojskowi i urzędnicy, zakonnicy, księża i biskupi (…)” - przekonywał arcybiskup. Tym samym Lefebvre, a za nim Bractwo Kapłańskie św. Piusa X, legitymizuje udział duchowieństwa w czynnej polityce, nie wyłączając go z biegu życia publicznego. Ostatnią i najważniejszą konsekwencją ewentualnego ustanowienia ""demokracji nieliberalnej"" staje się zasada mówiąca, że: „Wola ogółu jest nieważna, jeśli stoi w opozycji wobec praw Bożych. (…) Demokracja nie jest świecka, lecz otwarcie chrześcijańska i katolicka. Jest zgodna ze społeczna doktryną Kościoła dotyczącą własności prywatnej, zasadą uzupełniania” - głosił abp Lefebvre. Również w tym wymiarze, nie wiadomo, aby Bractwo Kapłańskie św. Piusa X zmieniło swoje poglądy. Ciężko powiedzieć, w jaki sposób papież Franciszek zamierza znaleźć porozumienie z lefebrystami, według których Kościół nie może się zadowolić współistnieniem w państwie na prawach przysługujących innym religiom. Bractwo nie uznaje pod tym względem kompromisów twierdząc, że katolicyzm powinien cieszyć się całkowitą niezależnością od państwa świeckiego, równocześnie będąc zwolnionym z podatków i posiadającym prawo do prowadzenia własnych szkół, szpitali i sądownictwa. Ideałem jest jednak wspomniane już państwo religijne, które można ustanowić jedynie intronizując Chrystusa na faktycznego króla danego narodu. Abp Lefebvre nie był pod tym względem subtelny i otwarcie domagał się daleko idących konsekwencji prawnych tego aktu. Jego zdaniem ""troska o dusze obywateli"" nie kończy się na konstytucji, a specyficznym kierownictwem (a de facto cenzurą) powinna zostać objęta również prasa i edukacja. O ich wolności założyciel Bractwa pisał: „Tolerancja dla wszelkich opinii i przesadny pluralizm to oczywiście symptomy społecznego rozkładu, dlatego właśnie, szczególnie w prasie, nie może być zgody na równoprawne traktowanie błędu i Prawdy. Podobnie rzecz wygląda z edukacją, państwo nie jest ani nauczycielem, ani wychowawcą, taką rolę pełni Kościół oraz rodzina, która otwarcie okazuje prawa Jezusa Chrystusa nad umysłami odkupionymi Jego Krwią!”. Nie tylko jeśli chodzi o doktrynę, ale również aktualne wypowiedzi, Bractwo Kapłańskie św. Piusa X budzi wiele kontrowersji. Szerokim echem, nie tylko w społecznościach żydowskich, w 2009 r. odbiła się wypowiedź bpa Richarda Williamsona, który w wywiadzie dla szwedzkiej telewizji ogłosił, że w niemieckich obozach koncentracyjnych nie było komór gazowych. Dopiero burza medialne sprawiła, że przełożony lefebrystów nałożył na podwładnego karę milczenia na tematy historyczne i polityczne, choć wcześniej od lat nie ukrywał on swoich przekonań. Próby dialogu z Bractwem nie są zatem niewinnym gestem w kierunku wspólnoty, która po prostu woli odprawiać mszę po łacinie. Dlatego można, a wręcz należy z pełna odpowiedzialnością zapytać, jak Franciszek widzi możliwość funkcjonowania tak radykalnej grupy wewnątrz Kościoła katolickiego? Czy w jednym organizmie mogą równocześnie współistnieć idee pochwalające cenzurę, negujące demokrację i żądające wprowadzenia państwa religijnego, obok tych, które głoszą wolność słowa, ekumenizm i rozdział Kościoła od państwa? Jeżeli Bractwo Kapłańskie św. Piusa X faktycznie nie odcięło się od poglądów swojego założyciela, będzie to po prostu karkołomne. Marcin Makowski - dziennikarz i publicysta tygodnika ""Do Rzeczy"". Współpracuje z Wirtualną Polską, TVP3 Kraków oraz Radiem Kraków. Z wykształcenia historyk i filozof. Absolwent Uniwersytetu Szczecińskiego, Uniwersytetu Jagiellońskiego oraz Polskiej Akademii Nauk. Poglądy autorów felietonów, komentarzy i artykułów publicystycznych publikowanych na łamach WP Opinii nie są tożsame z poglądami Wirtualnej Polski. Serwis Opinie opiera się na oryginalnych treściach publicystycznych pisanych przez autorów zewnętrznych oraz dziennikarzy WP i nie należy traktować ich jako wyrazu linii programowej całej Wirtualnej Polski."
http://opinie.wp.pl/mabel-van-oranje-porozmawiajmy-o-seksie-6103182554018945a,"Mabel van Oranje: Porozmawiajmy o seksie W Brukseli odbyło się spotkanie ministrów z przedstawicielami sektora pozarządowego, agencji ONZ-tu i fundacji z całego świata. Omawiali temat, który dość rzadko porusza się w tak szacownym gronie. Rozmawiali o seksie.  Zbyt wiele młodych osób – zwłaszcza dziewcząt – wciąż nie ma dostępu do jakościowej edukacji seksualnej. Nie wiedzą, czym jest seks, nie mają pojęcia, że stosunek bez zabezpieczenia może prowadzić do ciąży, a także wiąże się z ryzykiem zarażenia chorobami przenoszonymi drogą płciową, w tym HIV. Dziewczynki, które mają świadomość czym jest seks, często mimo to nie wiedzą, jak uniknąć niepożądanej ciąży lub nie mają dostępu do środków antykoncepcyjnych. W rezultacie milionom dziewczynek na całym świecie odbiera się elementarne prawo decydowania o sobie.  Nierówności między płciami dodatkowo pogarszają sytuację. W większości społeczeństw dziewczynki docenia się znacznie mniej niż chłopców. Często są postrzegane wręcz jako własność mężczyzny. Decyzje dotyczące seksu, małżeństwa i macierzyństwa są poza ich kontrolą.  Praktyka małżeństw dziecięcych ma konkretne konsekwencje dla zdrowia i autonomii seksualnej. Obecnie 15 milionów dziewczynek rocznie – średnio 28 na minutę – wychodzi za mąż przed osiągnięciem pełnoletniości. Dziewczynki zmusza się do małżeństwa, kiedy już są w ciąży, a także z powodu obaw przed ujmą na honorze ich rodziny. Ślub często jest częścią transakcji finansowej, gdzie ofiaruje się posag lub oficjalnie wyznacza cenę za pannę młodą. Dziewczynki są zmuszane do seksu, kiedy ich ciała jeszcze się rozwijają, i większość z nich nie ma jeszcze wiedzy, pewności siebie i władzy, aby odmówić.  Spotkałam się z wieloma dziewczynami i dorosłymi kobietami, które ucierpiały z powodu braku edukacji i możliwości decydowania o sobie. W Zambii poznałam Cynthię, 12-latkę, która była autentycznie przerażona, kiedy dowiedziała się, że jest w ciąży. Dorastając w społeczności, gdzie seks jest tematem tabu, nie miała pojęcia, czym jest seks, a tym bardziej, że może on prowadzić do ciąży. Kiedy zorientowała się, że będzie miała dziecko - sama będąc jeszcze dzieckiem - była w rozpaczy. Małżeństwo było dla niej jedynym rozwiązaniem. Nie mogąc kontynuować edukacji, straciła jakąkolwiek szansę na wyjście z ubóstwa.  W Indiach spotkałam Meerę, która, zgodnie z lokalną tradycją, w wieku 15 lat została zmuszona do opuszczenia szkoły i wyjścia za mąż za starszego mężczyznę. Nigdy nie miała okazji dowiedzieć się, jak działają środki antykoncepcyjne i miała za sobą już kilka ciąż. Potem poznałam Amal z Syrii, którą rodzice wydali za mąż, aby ochronić ją (i honor rodziny), żeby nie padła ofiarą seksualnych fantazji obcych mężczyzn.  Dziewczynki wydane za mąż dramatycznie potrzebują środków antykoncepcyjnych, do których nie mają dostępu. Są zagrożone powikłaniami występującymi przy wczesnych ciążach, chorobami przenoszonymi drogą płciową, grozi im przetoka, a nawet śmierć przy porodzie. Komplikacje ciąży i porodu stanowią drugą najczęstszą przyczynę zgonu w grupie wiekowej 15-19 (zaraz po samobójstwie).  Konferencja Ona Decyduje – zorganizowana przez rządy Belgii, Danii, Holandii i Szwecji -  poświęcona była budowie politycznego i finansowego wsparcia inicjatyw, które realnie pomogą dbać o zdrowie seksualne kobiet i dziewcząt na całym świecie. Istnieje powszechne przekonanie, że dziewczynki i kobiety powinny mieć prawo czy, kiedy i z kim chcą mieć dziecko. Uczestnicy konferencji wspólnie zobowiązali się przeznaczyć na ten cel 181 milionów euro (192 miliony dolarów) – i w całości przeznaczyć te fundusze na środki antykoncepcyjne, edukację seksualną, programy opieki zdrowotnej dla matek i podobne inicjatywy. Biorąc pod uwagę, że funduszy stale brakuje, te zobowiązania są absolutnie kluczowe.  Ale powiedzmy jasno - pieniądze nie wystarczą. Musimy przede wszystkim zmienić podejście do tematu: seks musi przestać być tematem tabu. Czas rozprawić się ze strukturą władzy, która blokuje dostęp do środków antykoncepcyjnych nawet wtedy, gdy są dostępne na rynku. Musimy przyznać, że małżeństwo wyrządza olbrzymią krzywdę dziewczynkom, niszcząc ich zdrowie seksualne i reprodukcyjne.  Wiele organizacji zaangażowanych w inicjatywę na rzecz zniesienia małżeństw dziecięcych  Girls Not Brides zajmuje się tymi kwestiami na co dzień. Wiemy, że postęp jest możliwy tylko wtedy, kiedy w te działania jest zaangażowane społeczeństwo obywatelskie, które ma realną siłę, by zmienić normy społeczne, wymusić reformy i dostarczyć potrzebne usługi. Niewielkie organizacje często mają najlepsze narzędzia, by skutecznie odpowiedzieć na potrzeby młodych kobiet i ich rodzin.  Aby żyć szczęśliwie i zdrowo, dziewczynki muszą być w stanie podejmować świadome decyzje o swoim ciele, partnerach seksualnych i dzieciach. Muszą same decydować o swojej przyszłości. Dlatego powtórzę: rozmawiajmy o seksie.  Mabel van Oranje Mabel van Oranje jest pomysłodawczynią i dyrektorką fundacji Girls Not Brides zajmującej się przeciwdziałaniu wydawaniu za mąż nieletnich dziewcząt. Prywatnie żona holenderskiego księcia Friso, brata obecnego króla Niderlandów, Wilhelma-Alexandra. Oficjalny, grzecznościowy tytuł: Jej Królewska Wysokość Mabel, księżna Oranje-Nassau, Pani van Amsberg."
http://opinie.wp.pl/ian-buruma-kaczynski-i-orban-wrogami-zachodu-6102038648873601a,"Ian Buruma: Kaczyński i Orban wrogami Zachodu Zachód rzeczywiście staje dziś w obliczu egzystencjalnego zagrożenia, ale nie ze strony imigrantów, islamu czy organizacji sponsorowanych przez Sorosa. Najbardziej niebezpiecznymi wrogami Zachodu są ludzie, którzy często mienią się jego obrońcami, jak Orban, Marine Le Pen, Geert Wilders, Kaczyński czy Trump. W 1938 roku Aurel Kolnai, węgierski filozof żydowskiego pochodzenia żyjący na uchodźstwie, opublikował swoją najsłynniejszą książkę, ""Wojna przeciwko Zachodowi"", studium idei leżących u podstaw narodowego socjalizmu. Wydaje się, że Kolnai przeczytał wszystkie opasłe eseje - większość autorstwa trzeciorzędnych pisarzy - wychwalające wszystkie cnoty Ziemi Bohaterów, oparte na poświęceniu, wojowniczości i wartości ziemi i krwi, potępiając jednocześnie materialistyczne, liberalno-demokratyczne, burżuazyjne społeczeństwa Ziemi Kupców (tj. Zachodu). Ziemią Bohaterów były oczywiście nazistowskie Niemcy, zaś Zachód, skorumpowany przez żydowskie pieniądze i toksyczny kosmopolityzm, był reprezentowany przez USA i Wielką Brytanię. Aby należeć do heroicznego niemieckiego ludu, trzeba było mieć tę samą krew, podczas gdy obywatelstwo w świecie anglosaskim było otwarte dla imigrantów, którzy godzili się przestrzegać prawa. Idea tych dwóch osobnych modeli obywatelstwa wywodzi się co najmniej z dziewiętnastego wieku, kiedy niemiecki cesarz Wilhelm II patrzył na Wielką Brytanię, Amerykę i Francję z pogardą za ich ""skundlone"" lub - według jego własnych słów - ""zażydzone"" społeczeństwa. Zachód wygrał wojnę, przynajmniej w zachodniej części Europy; Związek Sowiecki wygrał na wschodzie. Zamiast kary, byli wrogowie zostali poddani edukacji - poprzez hojnie subsydiowane przez USA kulturalne i polityczne programy - aby stali się bardziej tacy, jak Amerykanie. Jednocześnie, Stany Zjednoczone z pomocą Wielkiej Brytanii ustanowiły po 1945 roku nowy porządek światowy, oparty na wolnym handlu, instytucjach ponadnarodowych i - przynajmniej w teorii - promocji liberalnej demokracji. Wojna idei nigdy jednak tak naprawdę się nie zakończyła. Liberalne idee, internacjonalizm, otwartość na imigrantów dziś znów są atakowane. I choć tylko marginalne grupy promują dziś narodowy socjalizm (stają się jednak coraz bardziej widoczne), to oficjalna wrogość wobec kulturowych i religijnych mniejszości powróciła, podobnie jak pogarda wobec kosmopolitycznych elit. Istnieje przynajmniej jeden dobry test na to, po której stronie opowiadają się ludzie: to ich opinia na temat międzynarodowego inwestora i filantropa George''a Sorosa. Podobnie jak Kolnai, Soros jest urodzonym na Węgrzech Żydem, i spędził swoje dorosłe życie w Wielkiej Brytanii i USA. Po upadku imperium sowieckiego w latach 80., Soros robił mniej więcej to, co agencje rządu USA po II wojnie światowej. Dużą część swojego majątku przeznaczył na promocję liberalno-demokratycznych wartości w krajach postkomunistycznych. Jednym z wielu beneficjentów jego hojności był obecny premier Węgier Viktor Orban, który dzięki stypendium Sorosa studiował na Oxfordzie. Orban teraz gryzie rękę, która go karmiła, nazywając ""transgraniczne imperium"" Sorosa śmiertelnym zagrożeniem dla węgierskiej tożsamości narodowej. Jego zdaniem Soros jest ""drapieżnikiem"" za którym stoją ""tony pieniędzy. Orban jest zagorzałym promotorem ""demokracji nieliberalnej"", podobnie jak inni demokratycznie wybrani autokraci w byłych krajach satelickich Związku Sowieckiego. ""Każdy kraj będzie chciał się pozbyć Sorosa"" - zadeklarował Orban w grudniu. I ma rację, przynajmniej w przypadku kilku krajów. Przywódca polskiej partii rządzącej, Jarosław Kaczyński, uważa, że grupy wspierane przez Sorosa chcą ""społeczeństw bez tożsamości"". Liviu Dragnea, który szefuje partii rządzącej w Rumunii, idzie jeszcze dalej, mówiąc że Soros ""finansuje zło"". To, co Soros finansuje w Rumunii w rzeczywistości, to programy edukacyjne, międzynarodowe stypendia i organizacje pozarządowe pomagające oczyścić środowisko.  W rzeczy samej, Soros mógłby być personifikacją Zachodu takiego, jakim zdefiniował go Kolnai. Jest wszystkim tym, czego nienawidzą nacjonaliści i antysemici: bogaczem, kosmopolitą, Żydem i liberałem poświęconym temu, co Karl Popper - inne żydowskie dziecko imperium austro-węgierskiego - nazwał ""społeczeństwem otwartym"".  Kiedy wrogowie społeczeństwa otwartego zagrażali Europie w latach 30., istniał przynajmniej wówczas potężny kontrmodel w postaci Wielkiej Brytanii i szczególnie USA wzmocnionych ""Nowym Ładem"" Franklina D. Roosevelta. Ofiary europejskiego totalitaryzmu na kontynencie wciąż mogły znaleźć schronienie w tym Zachodzie, a ci, którzy nie mogli, wiedzieli przynajmniej, że faszyści i naziści mieli poważnych wrogów w Londynie i Waszyngtonie. Dziś żyjemy w zupełnie innym świecie. Wielka Brytania odwróciła się od Europy, odrzucając internacjonalizm Unii Europejskiej i kosztując trucizny polityków, którzy uważają imigrację za egzystencjalne zagrożenie dla tożsamości narodowej. Do tego dochodzi wyborcze zwycięstwo Donalda Trumpa w USA, które Orban nazwał nową szansą - ""prezentem"" - dla Węgier. W rzeczy samej, Soros pojawił się jako zdradziecki kosmopolityczny spiskowiec także w propagandzie kampanii Trumpa.  Poglądy Trumpa na imigrantów - tych nadchodzących ""gwałcicieli"", ""terrorystów"" itd. - dały wielkie moralne wsparcie wrogom Zachodu. Jego podejście zawarte w haśle ""America First"", jego islamofobia, poparcie dla tortur, ataki na media głównego nurtu są używane przez antyliberałów i autokratów na całym świecie jako usprawiedliwienie dla zamykania granic i zwalczania ""wrogów narodu"" - jeśli to konieczne, także z użyciem przemocy.  W tym klimacie politycznym, kontrmodel dla społeczeństwa zamkniętego jest coraz wątlejszy. Zachód, taki jakim widział go Kolnai, rzeczywiście staje dziś w obliczu egzystencjalnego zagrożenia, ale nie ze strony imigrantów, islamu czy organizacji sponsorowanych przez Sorosa. Najbardziej niebezpiecznymi wrogami Zachodu są ludzie, którzy często mienią się jego obrońcami, jak Orban, Marine Le Pen, Geert Wilders, Kaczyński czy Trump. Jest jednak jeszcze jedna nadzieja w Europie, która zadziwiłaby Kolnaia, który opublikował swoją książkę w roku, kiedy żołnierze Hitlera zajęli Austrię i Czechosłowację. Kanclerz Niemiec Angela Merkel być może popełniła poważne błędy - szczególnie w tym jak w UE potraktowana została Grecja - ale była ona i nadal jest najtwardszym czempionem liberalno-demokratycznych idei. Możemy tylko żywić nadzieję, że Niemcy, poprzednia Ziemia Bohaterów, nie ulegnie w tej najnowszej odsłonie wojny przeciwko Zachodowi. Ian Buruma"
http://opinie.wp.pl/nina-chruszczowa-trump-putin-i-kaczynski-czyli-polityka-voodoo-6099965852119681a,"Nina Chruszczowa: Trump, Putin i Kaczyński, czyli polityka voodoo Co łączy amerykańskiego prezydenta Donalda Trumpa, polskiego władcę marionetek Jarosława Kaczyńskiego i prezydenta Rosji Władimira Putina? Trump i Kaczyński, dumni nacjonaliści, powinni piętnować rewanżystowskiego przywódcę Rosji za jego ekspansyjną politykę w postsowieckich krajach takich jak Gruzja czy Ukraina. Tymczasem Trump chwali Putina, a Kaczyński w coraz większym stopniu naśladuje jego autokratyczne metody. I wszyscy trzej wydają się mieć predyspozycję do wiary w dziwaczne spiski i używania jej do kształtowania polityki i manipulowania społeczeństwem. Putin wszędzie widzi tajne intrygi mające podważać rosyjską wielkość, inspirowane głównie przez zachodnich szefów szpiegów z USA i Wielkiej Brytanii. Teorie, którym hołduje, często nie mają podstaw w rzeczywistości, ale można przynajmniej zrozumieć, dlaczego w nie wierzy: dla byłego oficera KGB, samego będącego szefem szpiegów, podwyższony stopień podejrzliwości, że rzeczy nie są takie, jakimi się wydają, nie jest zbyt szokujące. Podatność, a nawet entuzjazm Trumpa dla radykalnych teorii spiskowych nie jest tak łatwy do wyjaśnienia. Trumpowi daleko do bycia mistrzem intryg, chyba że brutalny świat nowojorskiego rynku nieruchomości jest jeszcze bardziej zdominowany przez mafię niż to wygląda z zewnątrz. Wydaje się jasne, że główny strateg Trumpa, Stephen Bannon, wieloletni antyliberalny bajarz, wzmacnia i potwierdza jego prymitywny światopogląd. Ale nawet wpływem Bannona nie da się wytłumaczyć gorączkowych tweetów Trumpa, wysłanych w ubiegłą sobotę, w których oskarżył byłego prezydenta Baracka Obamę o założenie podsłuchu w Trump Tower przed wyborami. Nie posiadając żadnych dowodów na poparcie swoich oskarżeń, Trump wezwał do wszczęcia śledztwa, podobnie jak to uczynił w sprawie powszechnych fałszerstw wyborczych (na korzyść swojej oponentki Hillary Clinton), które nigdy nie miały miejsca. Jego ostatnia tyrada była tak dziwaczna i niewiarygodna - nawet jak na standardy otumanionego telewizją i uzależnionego od Twittera prezydenta - że można by pomyśleć (jak robi to wielu), czy Trump nie przeżywa jakiegoś psychologicznego zaburzenia.  Kaczyński również ma swoje paranoiczne teorie. Wierzy, że przewodniczący Rady Europejskiej i były premier Polski Donald Tusk do spółki z Putinem zamordował jego brata bliźniaka, ówczesnego prezydenta Lecha Kaczyńskiego. Katastrofa pod Smoleńskiem w 2010 roku, która pochłonęła życie 96 osób, w tym dygnitarzy i prezydenta, była dogłębnie zbadana i żaden dowód nie potwierdza teorii Kaczyńskiego. A mimo to, na bazie swoich chorobliwych urojeń, Kaczyński podjął się intrygi mającej na celu pozbawienie Tuska swojej pozycji w Brukseli. To, co historyk Richard Hofstadter nazywał ""stylem paranoicznym"", dotarło do szczytów władzy politycznej w USA i w Polsce. Pytanie brzmi, jak te dwa demokratyczne państwa wpadły pod urok przywódców bardziej przypominających Putina niż typowych zachodnich polityków. Zwykła polityczna analiza - a nawet psychologia - może nie wystarczyć do znalezienia odpowiedzi. Być może najbliżej wytyczenia ścieżki przez politykę Trumpa i Kaczyńskiego była powieściopisarka Joan Didion. W swoim eseju ""Notes Toward a Dreampolitik"" opisuje ona ludzi, którzy poruszają się po świecie ""nieustannie ścinając drzewa w jakiejś wewnętrznej puszczy"". To ""ukryci pionierzy, którzy nawigują poprzez gangliony fantastycznych elektronicznych pulsowań"", które charakteryzują życie w dzisiejszym świecie; ludzie którzy ""otrzymują informacje tylko poprzez najwątlejsze łańcuchy plotek, pogłosek, chaotycznie spadających okruchów wiedzy"". Są ""nominalnie zdolni do czytania"", ale mimo to ""uczestniczą w narodowych troskach tylko przez pryzmat ciemnego szkła"".  To, że prezydent USA odmawia udziału w codziennych briefingach prezentowanych przez zawodowców z Departamentu Stanu, wojska czy służb wywiadowczych, samo w sobie jest niepokojące. Ale fakt, że zamiast tego woli polegać na Fox News, rasistowskich blogach alternatywnej prawicy i wściekłych tyradach w radiu, jest naprawdę przerażające. ""Przywódca wolnego świata"" wygodnie usadowił się na maniakalnym marginesie dyskursu politycznego w USA.
Za rządów Kaczyńskiego Polska wydaje się być uwięziona w podobnej czarnej dziurze. W rzeczy samej, katolicka rozgłośnia radiowa Radio Maryja jest jednym z najbardziej notorycznych ""ukrytych pionierów"". Ale jak pokazało doświadczenie Putina, paranoiczny styl nie jest tylko jakąś osobistą słabością. W swojej książce ""Historie Voodoo: Rola spiskowych teorii w kształtowaniu współczesnej historii"", brytyjski dziennikarz David Aaronovitch opisał polityczną paranoję jako rodzaj voodoo epoki mediów społecznościowych. Wybór słów jest tu znaczący. Jak pokazał doktor voodoo, Francois ""Papa Doc"" Duvalier, podczas swojej prawie 15-letniej dyktatury w Haiti, gdzie podstawy politycznej legitymacji nie istnieją, paranoja władcy musi być nieustępliwa. Papa Doc przekuł strach w najczarniejszą formę politycznej magii. Ktokolwiek, kto w Haiti kwestionował jego władzę mógł spodziewać się rychłego wysłania na tamten świat - często w publiczny i teatralnie brutalny sposób - za sprawą niesławnych szwadronów śmierci Tonton Macoute. Zagranicznym krytykom niszczono reputacje. Graham Greene, który w bezlitosny sposób rozłożył na czynniki pierwsze rządy Duvaliera w powieści ""Komedianci"" był nazywany amfetaministą - wśród innych, gorszych epitetów - przez propagandystów reżimu. Takie taktyki nie są obce Putinowi.  Dzisiaj coś podobnego przeżywa Zachód. Prezydent USA George Bush senior przestrzegał kiedyś przed ""ekonomią voodoo"". Dziś stajemy w obliczu czegoś w rodzaju polityki voodoo: władzy opartej o ""alternatywne fakty"" i bezpodstawne oraz niedające się sprawdzić teorie, które rzucają własny urok na obywateli starających się zrozumieć zglobalizowany świat i gospodarkę, w której czują się wyalienowani.   Trump, Kaczyński i Putin stosują to podejście, bo ono działa. Niezależnie od tego czy i w jakim stopniu wierzą w to, co głoszą, mogą być pewni, że dla wielu swoich zwolenników, magia ta nigdy nie utraci swojej mocy - nieważne jak wielkie zaliczają porażki czy jak bezczelnie kłamią. Nina Chruszczowa"
http://opinie.wp.pl/jeffrey-sachs-millenialsi-obala-trumpa-to-wypadek-przy-pracy-a-nie-punkt-zwrotny-6092137376739969a,"Jeffrey Sachs: Millenialsi obalą Trumpa. To wypadek przy pracy, a nie punkt zwrotny Zorientowane na przyszłość pokolenie millenialsów wkrótce zdominuje amerykańską politykę. Ameryka będzie multietniczna, liberalna obyczajowo, świadoma zagrożeń klimatycznych i przyjmie bardziej sprawiedliwy podział dóbr wytwarzanych przez nowe technologie.  Zasadniczy podział polityczny w Stanach Zjednoczonych nie przebiega po liniach partyjnych ani granicach stanowych. Pokolenie millenialsów (między 18. a 35. rokiem życia) w znakomitej większości głosowało przeciw Trumpowi i będzie stanowiło rdzeń oporu wobec jego polityki. Starsi Amerykanie są podzieleni, ale baza wyborcza Trumpa to grupa wiekowa 45+. Młodsi wyborcy odrzucają Trumpa na każdym poziomie, postrzegając go jako polityka przeszłości.  Oczywiście mówimy tutaj o uśrednionych wynikach, ale liczby wyraźnie pokazują podział pokoleniowy. Trump dostał 53 proc. głosów w grupie 45+, 42 proc. w grupie wiekowej 30-44 i zaledwie 37 proc. głosów w grupie 18-29 lat. W badaniu z 2014 roku 31 proc. osób z pokolenia millenialsów określiło swoje poglądy jako liberalne, w porównaniu do 21 proc. z pokolenia powojennego wyżu demograficznego (wiek 50-68) i 18 proc. tzw. ‘cichego pokolenia’ (powyżej 69 lat).  Nie oznacza to jednak, że dzisiejsi młodzi liberałowie w przyszłości przejdą na pozycje konserwatywne. Pokolenie millenialsów jest znacznie bardziej liberalne niż poprzednie pokolenia w młodości. Millenialsi są też mniej przywiązani do podziałów partyjnych i gotowi głosować na polityków, którzy odpowiadają na ich potrzeby i reprezentują konkretne wartości, w tym na kandydatów spoza dwóch największych partii.  Widać co najmniej trzy duże różnice polityczne między młodszym i starszym pokoleniem wyborców. Po pierwsze, młodzi są znacznie bardziej liberalni obyczajowo. Dla nich fakt, że Ameryka jest coraz bardziej różnorodna rasowo, religijnie i pod względem preferencji seksualnych, nie stanowi najmniejszego problemu. Zróżnicowane społeczeństwo, w którym biali, Afro-amerykanie, Latynosi, Azjaci i imigranci żyją obok siebie, to dla nich norma – w takim społeczeństwie się wychowali. Akceptują także rozmaite grupy genderowe i mniejszości – lesbijki, gejów, trans, bi, inter i panseksualne orientacje, które dla pokolenia ich dziadków (czyli osób w wieku Trumpa) były tematem tabu lub były zupełnie nie znane.  Druga kwestia: młodzi Amerykanie mierzą się obecnie z bezprecedensowymi wyzwaniami ekonomicznymi wynikającymi z rewolucji technologicznej. Wchodzą na rynek pracy w czasie, kiedy zwroty z kapitału błyskawicznie rosną (przede wszystkim dochody z pracy robotów, sztucznej inteligencji i myślących maszyn) a zyski z pracy spadają. Zamożne osoby starsze są coraz bogatsze, bo jako akcjonariusze czerpią zyski z obecnych przemian.  Trump obcina podatki dla korporacji i podatek od nieruchomości, co sprawi, że bogaci seniorzy będą jeszcze bogatsi (nie przypadkiem to pokolenie jest tak licznie reprezentowane w jego gabinecie). Rezultatem tych posunięć będzie zwiększenie deficytu budżetowego, co dodatkowo uderzy w młodych. W rzeczywistości millenialsi potrzebują dokładnie odwrotnej polityki: wyższych podatków od kapitału, który znajduje się w rękach najstarszego pokolenia, aby móc sfinansować edukację wyższą i szkolenia zawodowe, infrastrukturę potrzebną do pozyskiwania energii odnawialnej i inne kluczowe inwestycje dla przyszłości kraju.  Trzecia różnica: w porównaniu do rodziców i dziadków, młodzi Amerykanie są znacznie bardziej świadomi zagrożeń płynących ze zmiany klimatu. Trump zwodzi pokolenie seniorów zapowiadając dalsze inwestycje w paliwa kopalniane, ale młodych to nie przekona: chcą czystej energii i będą się sprzeciwiać dalszemu niszczeniu planety, którą odziedziczą ich własne dzieci.  Podział pokoleniowy wobec globalnego ocieplenia wynika w dużej mierze z ignorancji starszego pokolenia w zakresie zmian klimatu i ich przyczyn. Starsi Amerykanie nie uczyli się o zmianach klimatu w szkole; nigdy nie poznali elementarnych faktów dotyczących gazów cieplarnianych. Dlatego też patrzą na swoje krótkoterminowe zyski nie oglądając się na tragiczne konsekwencje, które poniosą ich wnuki.  W ankiecie z czerwca 2015 60 proc. respondentów w grupie wiekowej 18-29 odpowiedziało, że globalne ocieplenie jest wynikiem działalności człowieka, a w grupie wiekowej 65+ takiej odpowiedzi udzieliło tylko 31 proc. Ankieta ze stycznia pokazuje że 38 proc. respondentów powyżej 65. roku życia popiera eksploatację paliw kopalnych kosztem energii odnawialnych; z tym stwierdzeniem zgodziło się zaledwie 19 proc. procent respondentów w wieku 18-29.  Polityka ekonomiczna Trumpa jest więc nastawiona na grupę białych, starszych wyborców, którzy urodzili się w Ameryce. Wprowadzi nowe cięcia podatkowe dla starszego pokolenia, zwiększy dług młodych. Obecny dług studencki wysokości biliona dolarów nie robi na nim żadnego wrażenia. Trump wznowi teraz debatę wokół NAFTA i wolnego handlu z lat 90., zamiast zająć się istotnymi problemami XXI wieku jak gigantyczne zagrożenie miejsc pracy wynikające z postępu sztucznej inteligencji. Będzie próbował wycisnąć jeszcze parę lat zysków z amerykańskiego węgla, ropy i rezerw gazu – za cenę przyszłej katastrofy.  Wsteczne poglądy Trumpa można by wiązać jego wiekiem. W wieku 70 lat Trump był w dniu zaprzysiężenia najstarszym prezydentem (nawet Ronald Reagan był młodszy kiedy objął urząd w 1981 roku). A jednak wiek nie jest tutaj głównym czynnikiem. Bernie Sanders, niewątpliwie najświeższy kandydat w wyborach 2016 roku i bohater w oczach pokolenia millenialsów, ma 75 lat. Młodzi są też urzeczeni 80-letnim papieżem Franciszkiem, który mówi o moralnych aspektach problemów współczesności, jak bieda, problemy z zatrudnieniem czy globalne ocieplenie. To dokładne przeciwieństwo prostackiego cynizmu Trumpa i polityków jego pokroju.  Czynnikiem kluczowym jest sposób myślenia i orientacja polityczna, a nie wiek.  Ze wszystkich prezydentów ostatnich kilku dekad Trump ma najkrótszy horyzont czasowy (a na dodatek nie potrafi się skupić na dłużej niż parę minut). Nie ma bladego pojęcia o prawdziwych wyzwaniach młodego pokolenia, które musi się zmierzyć z nowymi technologiami, gigantycznymi zmianami na rynku pracy, ogromnym długiem studenckim. Wojna handlowa z Meksykiem i Chinami czy kuriozalny zakaz imigracji z krajów muzułmańskich nie odpowiadają na ich potrzeby.  Sukces Trumpa to wypadek przy pracy, a nie punkt zwrotny. Zorientowane na przyszłość pokolenie millenialsów wkrótce zdominuje amerykańską politykę. Ameryka będzie multietniczna, liberalna obyczajowo, świadoma zagrożeń klimatycznych i przyjmie bardziej sprawiedliwy podział dóbr wytwarzanych przez nowe technologie.  Zbyt wielu obserwatorów skupia się wyłącznie na tradycyjnych podziałach w amerykańskim kongresie, nie zważając na głębsze podziały demograficzne, które wkrótce będą decydujące. Sandersowi prawie udało się dostać nominację Demokratów (i najprawdopodobniej wygrałby wybory prezydenckie) właśnie dzięki sile, z jaką oddziaływał na najmłodszych wyborców. Ich era nadchodzi; najpewniej zacznie się od rządów kandydata, którego poprą w 2020 roku. Jeffrey Sachs"
http://opinie.wp.pl/robert-skidelsky-kolejny-reset-z-rosja-6092146507551873a,"Robert Skidelsky: Kolejny reset z Rosją? Debata o relacjach między Zachodem a Rosją ugrzęzła w natłoku historii o hakerach, seksaferach i szantażach. Dokumenty byłego brytyjskiego szpiega Christophera Steele’a  dotyczące moskiewskich działań Donalda Trumpa mogą okazać się równie wiarygodne, co twierdzenie, że Saddam Hussein dysponował bronią masowego rażenia. Albo i nie. Zwyczajnie tego nie wiadomo. Jest jednak jasne, że tego typu historie odwracają uwagę od najistotniejszego zadania: musimy pokonać dyplomatyczną przepaść, która dzieli obecnie Rosję i Zachód.  Jako osobie wychowanej na Zachodzie ciężko mi myśleć z sympatią o Rosji Putina - mimo moich rosyjskich korzeni. Nie do przyjęcia jest dla mnie sposób, w jaki rząd wykorzystał tzw. prawo „zagranicznych agentów”, aby utrudnić życie lub wręcz likwidować organizacje pozarządowe. Zwyczajnie nienawidzę tego wszystkiego: łamania praw człowieka, zabójstw, brudnych sztuczek i kryminalnych zarzutów, które stawia się tylko po to, by upokorzyć polityczną opozycję.  Nie ulega jednak wątpliwości, że dzisiejsza antyliberalna, autorytarna Rosja jest w równej mierze rezultatem pogarszających się relacji z Zachodem, jak i własnej historii i zagrożenia rozpadu kraju, z którym mierzyła się w latach 90. Gorycz tkwi w Rosji bardzo głęboko, a do tego dokłada się spora dawka paranoi i niezrozumienia historii najnowszej. Rosjanie są przekonani, że Zachód, a zwłaszcza Stany Zjednoczone, mają wrogie zamiary wobec Rosji. To zwyczajnie nieprawda, że Związek Radziecki dobrowolnie pozbył się swojego imperium, aby dołączyć do demokratycznego Zachodu, a następnie został przezeń brutalnie odrzucony. Związek Radziecki był spróchniałą strukturą, która nie mogła utrzymać zdobyczy z czasów drugiej wojny światowej (a nawet swoich przedwojennych granic). Zarówno narody wschodniej Europy jak i te, które pochłonął Związek Radziecki, mogły wreszcie wyrwać się spod kontroli Kremla.  Dmitri Trenin, dyrektor moskiewskiego centrum Carnegie, przypomniał niedawno wypowiedź byłego szefa CIA z lat 90., Roberta Gatesa: „Zachód, a zwłaszcza Stany Zjednoczone, nie doceniły skali rosyjskiego upokorzenia po przegranej zimnej wojnie”. Gates przekonywał, że „spektakl, w którym przedstawiciele amerykańskiego rządu, uczeni, biznesmeni i politycy arogancko pouczali Rosjan, jak mają prowadzić swoje interesy, niechybnie doprowadził do głębokiego resentymentu i goryczy”. W tym kontekście ekspansja NATO z lat 1999-2004 i włączenie do sojuszu krajów bałtyckich było, w mojej ocenie, poważnym błędem. Pamiętam, jak jeden z liczących się rosyjskich liberałów tłumaczył mi w latach 90, że demokratyczny rząd w Moskwie jest dużo lepszym remedium na rosyjskie awanturnictwo niż sojusznicze wojska w Wilnie.  Wstępne ruchy Rosji z lat 2001-2002 zmierzające do dołączenia do NATO, musiały spotkać się z odmową. Zasadniczym celem istnienia sojuszu była przecież ochrona krajów Europy Wschodniej przed rosyjskim rewanżyzmem. Dlatego też tak bolesnym ciosem były słowa sekretarza generalnego NATO, Jaapa de Hoop Scheffera, który w 2008 roku na szczycie w Budapeszcie powiedział, że Ukraina „pewnego dnia” dołączy do sojuszu. I chociaż inni dowódcy odrzucili propozycję Scheffera jeszcze w czasie tego samego szczytu, wielu Rosjan uwierzyło, że wszędzie tam gdzie władza rosyjska cofnie się choć na krok, pojawią się ekspansywne działania Zachodu – bez żadnej sfery buforowej. Putin nazwał potencjalne członkostwo Ukrainy w NATO „bezpośrednim zagrożeniem” dla Rosji. Chociaż Rosja i Zachód zgodnie twierdzą, że respektują zasady międzynarodowego porządku prawnego, obie strony naginają Kartę Narodów Zjednoczonych, kiedy tylko jest im to na rękę, a jednocześnie oskarżają drugą stronę o hipokryzję. Żaden zachodni polityk nie wysłuchał ostrzeżeń rozsądnych rosyjskich polityków, którzy przestrzegali przed natowskimi bombardowaniami Belgradu w 1999 roku, a potem przed odłączeniem Kosowa od Serbii – i jedna i druga operacja stanowiła pogwałcenie prawa międzynarodowego i karty ONZ. Czyż nie okazało się to niebezpiecznym precedensem na przyszłość?  Mimo jawnej korupcji prezydenta Wiktora Janukowycza i faktu, że zdradził swoich wyborców nie podpisując umowy stowarzyszeniowej z Unią Europejską, w oczach Rosji to Zachód stał za powstaniem na Majdanie, które spowodowało usunięcie Janukowycza w 2014 roku. Państwa zachodnie jednogłośnie potępiły zajęcie Krymu i rosyjskie wsparcie dla grup separatystycznych w Donbasie.  Z perspektywy Realpolitik, interwencja Putina na Ukrainie była katastrofalnym błędem: poza sankcjami ekonomicznymi przeciw Rosji, sama Ukraina przesunęła się jednoznacznie w kierunku Zachodu. Jako że jej relacje z USA i Unią Europejską były coraz słabsze, Rosja szukała porozumienia z Chinami, żeby ratować swoją pozycję geopolityczną - ale nie jest to wymarzone partnerstwo ani dla Rosji, ani dla Chin.  Trenin jest zdania, że Zachód powinien bardziej obawiać się słabości Rosji niż jej zapędów imperialnych. Główną słabością postradzieckiej Rosji jest porażka modernizacyjna. Rządy Putina i Miedwiediewa, w sumie trwające już 17 lat, nie zdołały pokonać tzw. ‘przekleństwa ropy”. Fakt, że Rosja nadal jest uzależniona od przychodów z tego surowca, umacnia systemową korupcję, autorytarne rządy a także wzmacnia awanturnicze trendy w polityce zagranicznej, które są rodzajem odpowiedzi na brak materialnego komfortu w kraju.  Administracja Trumpa zapewne podejmie wysiłki w kierunku porozumienia. Trump proponuje układ: Zachód zdejmuje sankcje, Rosja w zamian redukuje liczbę głowic nuklearnych. To byłby niezły start, który pozwoliłby odzyskać nadzieję. 
Są co najmniej trzy pozytywne aspekty obecnej sytuacji.  Po pierwsze, dotychczasowe posunięcia Putina w polityce zagranicznej były oportunistyczne, ale ostrożne. Putin używa wielkich słów, ale w praktyce wie, kiedy musi się zatrzymać. Kiedy osiągnął swoje cele w Gruzji i na Ukrainie, wycofał się. Jest poważnym graczem, ale nie gra o najwyższe stawki. Po drugie, rosyjska koncepcja „wielobiegunowych relacji zagranicznych” jest cenna w obecnym układzie sił. W czasach kiedy potęga Ameryki maleje, a Chiny wciąż rosną, konieczna będzie przebudowa stosunków międzynarodowych. Reguły gry, które powstały w okresie dominacji USA, będą musiały zostać zrewidowane, aby uwzględnić inne interesy i nowe perspektywy. Rosja mogłaby odegrać konstrukcyjną rolę w tym procesie, pod warunkiem, że nie przeceni własnych możliwości. Po trzecie: Rosja pokazała, że jest w stanie pracować z USA, jeśli zależy jej na zabezpieczeniu wspólnych interesów, jak miało to miejsce w sprawie porozumienia z Iranem czy usunięcia syryjskiej broni chemicznej. W mojej ocenie „realizm” Putina, polegający na wsparciu militarnym prezydenta Bashara al Assada, jest lepszym rozwiązaniem niż jałowe wysiłki Zachodu zmierzające do osiągnięcia „politycznego porozumienia”. Jeśli ta strategia się powiedzie, miliony uchodźców będą mogły wrócić do swoich domów.  Konflikt wartości między Rosją a Zachodem będzie trwał. Ale jeśli tylko Zachód będzie traktował Rosję i jej interesy z szacunkiem, będzie można ustalić znacznie lepsze warunków współpracy.  Robert Skidelsky"
http://opinie.wp.pl/jacek-zakowski-czas-przymierzac-dluzsze-portki-apel-do-petru-i-schetyny-6103492697883777a,"Jacek Żakowski: Czas przymierzać dłuższe portki. Apel do Petru i Schetyny Chłopaki kochane, jesteście piękni, mądrzy i ogólnie super, dajecie sobie coraz lepiej radę, kiedyś będziecie rządzili. Ale wcześniej musicie wydorośleć. Przestańcie się bezsensownie na siebie dąsać i nawzajem kąsać. Skończcie się szczypać i ciągnąć za warkocze. Przestańcie wkładać sobie żaby do piórników i skarżyć swojej pani, opinii publicznej. Wyjdźcie wreszcie z mundurków i krótkich spodenek. Pewnie wam mamy mówiły, że każdy odpowiada za to, co sam robi i niegrzeczność innych go nie usprawiedliwia. Przypomnijcie to sobie. Bo w polityce to jest jeszcze ważniejsze niż w szkole.  „Gdyby [Grzegorz Schetyna] był poważny, to wcześniej doszłoby do uzgodnień PO z innymi ugrupowaniami i tworzenia wspólnego expose”. Tak Ryszard Petru odpowiada na pytanie „Rzeczpospolitej” o to, czy Nowoczesna traktuje kandydaturę Grzegorza Schetyny na premiera poważnie. Mówi tak dzień po opublikowaniu przez „Rzeczpospolitą” zrobionego przez IBRIS sondażu, który opozycji (z PSL, SLD, Razem) po raz pierwszy dał przewagę w Sejmie i w którym PO niemal zrównała się z PiS (27:29), a .Nowoczesna zdobyła 9 proc. poparcia. Ręce by mi opadły, gdyby nie to, że złapałem się za głowę. Po jaką cholerę kompletnie pustymi słowami Petru obraża swojego jedynego potencjalnego partnera koalicyjnego? Bo przecież żaden racjonalny polityczny horyzont nie daje Nowoczesnej choćby najmniejszej szansy na udział w formowaniu rządu bez udziału PO. A stosunki i tak nie są i prędko nie będą łatwe, bo przecież Nowoczesna powstała, by PO odsunąć od władzy i ma w tym spory udział, choć PiS okazał się lepszy.  W tym sensie takie gadanie Petru jest równie beztroskim głupstwem, jak gadanie Waszczykowskiego o Unii czy Kaczyńskiego o Niemcach. Zwłaszcza, że mówi to partyjny lider, który zaledwie parę dni wcześniej w tajemnicy przed resztą opozycji wysłał do 26 unijnych przywódców list, zapewniający, że Polacy są proeuropejscy, tylko rząd mamy eurofobiczny. I zwłaszcza, że to expose, to przecież nie będzie żadne expose, tylko akt oskarżenia przeciwko pisowskiej władzy wygłaszany przed trybunałem całego społeczeństwa. Petru ma swoje słabości, ale nie aż takie, żeby nie rozumiał tych okoliczności. Więc po co tak gada? Po nic. Nic na tym nie zyska. Nie może nic zyskać poza wizerunkiem zrzędy, który marudzi na Platformę, jak PiS na Unię i cały świat. Może więc lepiej zapytać dlaczego, a nie po co. Tu odpowiedź jest prostsza. Ryszard Petru zrobił się zrzędliwy, bo czuje, że coś mu nie idzie, Nowoczesna dryfuje, jego osobista pozycja jako „cudownego dziecka” eroduje, jego sondaże stagnują.  Ryszard Petru z pewnością czuje, że ma problem podobny, jak Paweł Kukiz. Stoi na czele pospolitego ruszenia, które ma gwiazdy ale nie ma spójnego wyrazu. Nowoczesna, jak Kukiz15, bardziej przypomina autobus PKS, do którego wsiadł każdy, kto wykupił bilet, niż autokar wiozący Barcelonę na zwycięski mecz. Co gorsze PKS Petru wiezie nieprzyjemny bagaż, którego kierowca z jakichś niepojętych względów nie potrafi się pozbyć. „Jeśli w expose Schetyny znajdzie się np. propozycja kolejnego skoku na OFE, by sfinansować nowe obietnice wyborcze, to trudno liczyć na nasze poparcie” - zapowiada Petru. Nie wiadomo po co. Łata partii OFE i tak się za Nowoczesną ciągnie. Na wielkie pieniądze z OFE i tak nie może już liczyć. Wiadomo, że PiS i tak ogarnie OFE do końca, zanim od opozycji cokolwiek będzie zależało. Petru zabiłby śmiech jego własnego klubu i stratowaliby go panicznie uciekający do konkurencji jego właśni wyborcy, gdyby z politycznie martwego już systemu OFE chciał zrobić argument w poważnej debacie politycznej toczącej się w kraju, gdzie PiS rządzi jak rządzi. Byłoby to posunięcie jeszcze bardziej groteskowe, niż niepodpisanie przez Beatę Szydło protokołu Rady Europejskiej w Brukseli. Fakt, że Petru uwięził się w roli wiecznego recenzenta raczej niezdolnego do tego, by coś zrobić i ruszyć do przodu, nie znaczy, że tylko on jest winien. Bo po stronie PO lider Nowoczesnej ma twardych zawodników, którzy oczywiście wcale nie zamierzają mu pomóc. PO uważa, że nie po to wykonywała przez ostatnie miesiące gigantyczną reintegracyjną pracę, żeby się jej owocami dzielić z prującą się Nowoczesną. Schetyna nie zapomniał nie tylko tego, co przed wyborami Nowoczesna mówiła o Platformie, ale też tego, że przed rokiem Petru ogłosił się już „liderem opozycji”. PO nie spocznie dopóty, dopóki nie będzie absolutnie jasne, że Petru się wygłupił, a Nowoczesna porzuciła nienawiść do Tuska, w której zaledwie dwa lata temu szła przecież łeb w łeb z PiS - choć z innych powodów. Ale jednak Grzegorzowi Schetynie korona by z głowy nie spadła, gdyby w sprawie wotum nieufności spotkał się liderami partii opozycyjnych - i to nie tylko tych, które są w parlamencie. Dla postronnego obserwatora problemem jest to, że nie jest pewne, kto zdaniem Grzegorza Schetyny jest jego groźniejszym przeciwnikiem - Kaczyński czy Petru. I ta wątpliwość nie jest bezzasadna. W sondażach już widać, że PiS sam się z czasem obali, bo prawicowy gen samozniszczenia już się uaktywnił. Reszta jest głównie kwestią czasu, choć Jarosław Kaczyński z pewnością chwyci się różnych sztuczek, by przetrwać zaczynającą się już w przyszłym roku najbliższą falę wyborczą.  Z Petru sprawa jest bardziej złożona. Nosząca twarz Balcerowicza Nowoczesna nigdy nie wygra w Polsce wyborów parlamentarnych, ale jest ryzyko, że powtórzy się sytuacja sprzed dwóch lat i kłusujący na elektoracie PO Ryszard Petru znów da władzę Kaczyńskiemu. Nie dlatego, że zabierze Platformie głosy (bo ich zdobywa coraz mniej), ale dlatego, że mieszając elektoratowi w głowach, wiele osób ponownie zniechęci do głosowania. Sondaż IBRIS-u dobrze zaś pokazał, że kluczem do sukcesu opozycji jest mobilizacja wyborców. W tym sensie Nowoczesna istotnie może być dla PO groźniejsza niż PiS, którego radykalizm sprzyja wysokiej frekwencji po stronie opozycji. Do wyborów samorządowych jeszcze półtora roku, a do parlamentarnych ponad dwa i pół. Dzisiejsze sondaże niewiele mówią o tym, jak wyborcy będą wtedy głosowali, trudno jest przewidzieć, jakie haczyki PiS wprowadzi do ordynacji wyborczych i nie wiadomo, jakie polityczne bomby władza jeszcze odpali. Ale jedno jest pewne. Im więcej energii opozycja poświęci na walkę miedzy sobą i im ostrzejsza będzie ta rywalizacja, tym większa grupa opozycyjnych wyborców znów nie zagłosuje i tym większa będzie szansa PiS na drugą kadencję. Schetyna i Petru muszą się więc zdecydować, na czym im bardziej zależy - na tym, by PiS odsunąć od władzy czy na tym, by dominować po stronie opozycji. Wybór jest prosty, radykalny i pilny. Bo do formalnego początku kampanii samorządowej został tylko rok. Jeśli przez ten rok atmosfery walki między opozycją nie zastąpi atmosfera współpracy, wybory samorządowe stworzą mur wrogości, pretensji, urazów i żalów, którego z pewnością nie da się już pokonać przed wyborami parlamentarnymi, europejskimi ani nawet prezydenckimi. Rozumiem emocje dzielące Schetynę i Petru. Rozumiem różnice, żale i pretensje dzielące ich partie oraz inne opozycyjne formacje. One są zasadne, usprawiedliwione, racjonalne itd. Ale tak bywa w życiu, że miarą dojrzałości okazuje się właśnie zdolność do stanięcia ponad emocjami. W polskiej polityce jest właśnie taki moment. Jarosław Kaczyński nie rządziłby dziś Polską, gdyby nie pragmatyczna dojrzałość, która skłoniła go do przyciągnięcia Gowina i pogodzenia się z Ziobrą. Byłoby jakimś fatalnym paradoksem, gdyby opozycja legitymująca się przecież dojrzałością, racjonalnością i odpowiedzialnością za Polskę, okazała się mniej racjonalna, mniej zdolna do konstruktywnego działania i emocjonalnie bardziej niedojrzała niż PiS z przybudówkami.  Czas wydorośleć. Przestańcie się bezsensownie na siebie dąsać i nawzajem kąsać. Skończcie się szczypać i ciągnąć za warkocze. Przestańcie wkładać sobie żaby do piórników i skarżyć swojej pani, opinii publicznej. Wyjdźcie wreszcie z mundurków i krótkich spodenek. Musicie być duzi i odpowiedzialni. I nie oglądajcie się jeden na drugiego. Nie zwalajcie jeden na drugiego. To jest niepoważne. Pewnie wam mamy mówiły, że każdy odpowiada za to, co sam robi i niegrzeczność innych go nie usprawiedliwia. Przypomnijcie to sobie. Bo to się doskonale stosuje do tej sytuacji. W polityce to jest jeszcze ważniejsze niż w szkole.  Jacek Żakowski dla WP Opinie"
http://opinie.wp.pl/po-ponownym-wyborze-tuska-jakub-majmurek-kaczynski-sam-sobie-zadal-mata-6099278103667841a,"Po ponownym wyborze Tuska. Jakub Majmurek: Kaczyński sam sobie zadał mata Jak spodziewali się wszyscy mający elementarne pojęcie na temat polityki europejskiej, Jacek Saryusz-Wolski nie miał najmniejszych szans w walce o stanowisko szefa Rady Europejskiej. Nie posłużył także jako narzędzie do zablokowania kandydatury Tuska. Na ponowny wybór byłego premiera Polski przedstawiciele państw UE potrzebowali około 20 minut. Za głosowało 27 państw. Przeciw jedno: Polska. 27: 1 – ten wynik jest jasnym, dobitnym i smutnym wskaźnikiem pozycji Polski PiS w Unii Europejskiej. Liczby nie kłamią. Dzisiejsze głosowania pokazuje całkowitą izolację Warszawy wśród europejskich partnerów. Wszystkie sojusze, jakie rząd PiS i minister Waszczykowski mieli budować w ostatnich latach, nie zadziałały. Wielka Brytania? Zagłosowała za Tuskiem. Londyn potrzebuje sensownego partnerstwa z Brukselą, by sprawnie przeprowadzić Brexit i nie będzie razem z Polską stawiać się całej reszcie Unii. Kraje Wyszehradzkie, z którymi tworzyć mieliśmy Międzymorze, stawiające opór Unii rządzonej dyktatorsko przez Brukselę i Berlin? Poparły Tuska i przy okazji zezłościły się na Polskę. Bo Tusk był i miał być kandydatem całego regionu, a wycofanie poparcia dla niego przez Polskę odbyło się jednostronnie i bez konsultacji z partnerami.  Tuska poparł nawet rzekomo najbliższy sojusznik Warszawy, Viktor Orbán. Co, znów, nikogo elementarnie znającego tę postać, nic a nic nie dziwi. Orbán jest, jaki jest, można do nie niego nie czuć sympatii, czy oskarżać o autorytaryzm, ale nie sposób odmówić mu politycznej powagi i sprawności. A każdy elementarnie sprawny i poważny polityk może mówić premier Szydło różne miłe jej uchu rzeczy, ale jak przyjdzie co do czego, to nie będzie wdawał się w bezsensowną awanturę, której nie ma szansy wygrać. Orbán na użytek wewnętrzny używa podobnej do PiS retoryki, ale wie, że w Europie centrum jego interesów leży w Berlinie i Europejskiej Partii Ludowej i nie zrobi niczego, co by tym interesom miało zagrozić.  Jak stracić przyjaciół i zrazić do siebie ludzi Cała sprawa wokół Tuska została rozegrana najgorzej, jak można sobie było wyobrazić. Gra przeciw Tuskowi mogła być racjonalna, gdyby PiS dogadał się z europejskimi socjalistami, w zamian za jakieś konkretne, ważne dla nas ustępstwa, umówił się z rządzonymi przez nich stolicami, że wystawia Saryusza-Wolskiego i w ten sposób toruje do władzy kandydatowi tej rodziny politycznej.  Wszystko wskazuje jednak na to, że cała operacja „zatrzymać Tuska” od początku do końca robiona była na rympał: bez planu, bez konsultacji z partnerami, w pojedynkę. Polska dyplomacja zaliczyła największą fuszerkę od 1989 roku. Czy PiS naprawdę wierzył, że cała Europa kupi jego teorie spiskowe i podporządkuje się jego krzykowi? Dzisiejszy szczyt w Brukseli to drugie po czarnym proteście zderzenie się rządzącej ekipy z zasadą rzeczywistości i ograniczeniami własnej władzy. Fetowany w kraju jako „wielki strateg” Kaczyński w europejskiej grze przypominał raczej starszego pana, który z szachowego klubu, gdzie wygrywał wszystkie partie, przeniósł się do szachowej ekstraklasy i posadzony przy stole z arcymistrzem ze stresu sam zadał sobie szewskiego mata. Gorzej, że koszty tej klęski poniesie Polska. Zachowanie rządu Szydło w sprawie Tuska nie będzie bez konsekwencji. Rząd polski spalił sobie kolejne mosty w Europie. Wszyscy partnerzy, którzy do tej pory do dziwnych zachowań Polski mieli pewną cierpliwość, teraz ją chyba definitywnie tracą. Polityczni komentatorzy, od Hiszpanii po Niemcy, nie mogli zrozumieć o co w całym polskim uporze wokół Tuska chodzi. Od czasów, gdy oświeceniowi filozofowie łajali ustrój Rzeczpospolitej szlacheckiej, nasza polityka nie miała w Europie tak złej prasy. Polska wyszła na kraj małostkowy, przekładający obsesje i wewnętrzne urazy nad racjonalną, europejską politykę. Małostkowość łączyła się w dodatku z niezrozumiałą podniosłą retoryką. „To chodzi o zasady [...] Nie zgodzę się nigdy na prymat siły nad zasadami. Dla Polski jest oczywiste, że zasadami się nie handluje” – mówiła premier Szydło przed szczytem w Brukseli. Słowa te – odpowiednie dla ministra Becka w 1939 roku czy prymasa Wyszyńskiego odmawiającego współpracy ze stalinowskimi władzami – w tym kontekście brzmiały groteskowo. Cała nieudolna gra wokół Tuska rozgrywała się w dodatku w momencie, gdy Europa naprawdę na poważnie rozmawia o swojej przyszłości. Gdy realna stanie się Europa dwóch prędkości, w której Polska pozostanie na głębokich peryferiach. Niezrozumiałe w swojej zaciętości zachowanie rządu polskiego w sprawie Tuska jest najlepszą reklamą dla idei integracji w ścisłym gronie chętnych, bez sprawiającej problemy Polski. Trudno też oczekiwać od Tuska, by po takim potraktowaniu go przez rząd Szydło, gładko współpracował z Warszawą i przekonywał europejskich partnerów do polskich racji. Gdzie tu logika? Czy w działaniach PiS była w ogóle jakaś logika? Czy naprawdę doszło do sytuacji, w której polityka państwa podporządkowana została osobistym obsesjom i pragnieniu zemsty jednego człowieka, szeregowego posła, dzierżącego wszystkie stery władzy? Jeśli tak, to znaczyłoby, że państwo polskie faktycznie nie istnieje, a zamiast państwa mamy dziś Komitet Wykonawczy Kaprysów Prezesa. Prezes, jak wiadomo, nad politykę europejską stawia krajową. Może więc na arenie krajowej, gra wokół Tuska ma jakiś sens? I tu trudno się go dopatrzyć. Klęska w tej sprawie jest pokazem słabości. Nawet Samuelowi Pereirze głupio chyba będzie udowadniać, że nie mamy do czynienia po prostu z klęską rządu. A słabość nigdy nie jest dobrą walutą w polityce.  By tę słabość przykryć w mediach bliskich PiS, czekać nas pewnie będzie festiwal ataków na Unię. Pełne gniewu filipiki o „zdradzonych o świcie”, „dyktacie Brukseli i Berlina”, połączone z insynuacjami, że Tusk i tak za chwilę do Polski wróci – w kajdankach. Można by wzruszyć na nie ramionami, gdyby nie to, że taka retoryka – podejmowana też pewnie przez czynniki rządowe – jeszcze bardziej będzie pogłębiała izolację Polski, do reszty psując język debaty publicznej.
Wygaszanie Europy? Pytanie „co dalej z naszą europejską polityką?” jest teraz niezwykle ważne. Klęska w Brukseli może posłużyć jako pretekst do odwołania ministra Waszczykowskiego. Dymisja należała się mu już dawno i trudno wyobrazić sobie, by mógł zastąpić go ktoś gorszy. Jeśli – jak mówią warszawskie plotki – zastąpi go Saryusz-Wolski, to byłaby to zmiana na lepsze. Zwłaszcza gdyby niewydarzony kandydat na „prezydenta Unii” przyprowadził ze sobą do ministerstwa sensowne kadry, jakich nie brakuje w jego zapleczu i ściągnął ponownie kompetentne osoby do pracy na placówkach zagranicznych.  Boję się jednak, że dynamika procesu politycznego może być odwrotna. Antyunijna retoryka, potrzebna PiS na krajowym podwórku do amortyzacji brukselskiej klęski, może przenieść się na poziom rządowy i przesunąć gabinet Szydło na pozycje, przy których poglądy na Europę Marine Le Pen wydawać się będą rozsądne i umiarkowane.  „Wygaszanie” Polski w Europie i osłona antyeuropejskiego zwrotu przed własnym elektoratem to jedyny sensowny strategiczny powód postępowania w sprawie Tuska. Tylko, że taka taktyka też byłaby dla PiS szalenie ryzykowna. Nie ma dziś w Polsce postaw do ostrego odwrotu od Europy, elektorat go nie chce. Twarda część elektoratu PiS da się pewnie przekonać, ale samym twardym elektoratem PiS wyborów nie wygra. A PiS będzie miał wkrótce z kim przegrać. Tusk, po drugiej kadencji, wróci do kraju, z naturalnym mandatem do tego, by zjednoczyć cały obóz antyPiS w wyborach prezydenckich w 2020 roku. Ataki na niego, jako „niemieckiego kandydata”, „sługusa Merkel”, jakie z pewnością przeprowadzał będzie PiS, nie będą raczej rezonować poza twardym elektoratem.  Dzisiejsza klęska PiS w Brukseli, może przełożyć się na przyszłą polityczną zmianę w Polsce. PiS przegrał ważną bitwę. Nie warto się jednak zbytnio tym cieszyć – zanim przegra najważniejszą może jeszcze Polsce w Europie narobić trudnych do odwrócenia szkód. Jakub Majmurek dla WP Opinie"
http://opinie.wp.pl/pawel-lisicki-saryusz-wolski-czyli-morderczy-cios-pis-6098491990750337a,"Paweł Lisicki: Saryusz-Wolski, czyli morderczy cios PiS Choć z każdym dniem rośnie fala krytyki tak samego Saryusza-Wolskiego, jak i rządu, w dalszym ciągu twierdzę, że to posunięcie było ""morderczym ciosem"". Tak, był to cios morderczo skuteczny, polityczne zagranie godne Talleyranda, coś całkiem innego, niż to do czego wcześniej przyzwyczaił Polaków PiS. Nie tromtadracja, nie krzykliwy hurraoptymizm, ale na zimno skalkulowane posunięcie, które najprawdopodobniej przyniesie oczekiwane przez rządzących skutki. Ci, którzy od miesięcy powtarzają bez ustanku, że wszystkie posunięcia PiS-u co się tyczy polityki zagranicznej są pasmem klęsk, błędów i porażek, od kilku dni muszą doświadczać poważnego załamania. Od kilku dni, czyli od czasu, kiedy to najpierw „Financial Times” ujawnił, że możliwym kandydatem polskiego rządu na szefa Rady Europejskiej będzie Jacek Saryusz-Wolski, a następnie w zeszły piątek informacja ta okazał się prawdziwa.  Nic tak dobrze nie pokazuje słuszności danego posunięcia politycznego jak wściekłość tych, którzy są mu przeciwni. Trudno się zatem dziwić kubłom pomyj z jednej, a strumieniom szyderstw i kpin z drugiej strony, które mają zdezawuować, ośmieszyć i pogrążyć kandydaturę Saryusza-Wolskiego. I tak, według Radosława Sikorskiego, byłego szefa polskiej dyplomacji, Saryusz-Wolski „prędzej wygra Eurowizję niż zostanie wybrany na szefa Rady Europejskiej”. Jego zgłoszenie przez rząd to zachowanie godne bachora, „który wrzeszczy w kącie”, a ostatnie działania PiS-u to gwóźdź do trumny polskiej pozycji w Europie – uważa Sikorski. Nie mniej wyraziści są inni przeciwnicy tej kandydatury. „Wyciągnięty z pisowskiego kapelusza Saryusz-Wolski trafi na śmietnik historii” – grzmi Adam Szostkiewicz z „Polityki” i wieści, że „zagranie z Saryuszem-Wolskim, rozbijackim polskim kontrkandydatem Tuska, pogłębi w Unii negatywny wizerunek Polski pod rządami Jarosława Kaczyńskiego”.  Zastanawiam się tylko, jak można pogłębić coś, co według tych publicystów już dawno osiągnęło dno i poziom zera absolutnego. Cóż, jak zawsze w przypadku kiedy słowo służy emocjom, ofiarą staje się logika. Jak zwykle w sztuce opluwania i nienawiści wszystkich przebija jednak niezawodny Stefan Niesiołowski, który stwierdza, że „Saryusz-Wolski to gnida”, a „Kaczyński to mściwy tytan z Żoliborza”. Z dnia na dzień Saryusz-Wolski przestał być tym, za kogo do tej pory uchodził – kompetentnym, znającym się na rzeczy, niezależnym i racjonalnym politykiem europejskim, a stał się zdrajcą i instrumentem w rękach diabolicznego Kaczyńskiego. Tak na wszelki wypadek warto zatem przypomnieć tym wszystkim, którzy z taką łatwością rzucają w niego błotem, że w 1991 roku był on pierwszym pełnomocnikiem ds. integracji europejskiej i zajmował się tym przez kolejnych pięć lat, że był sekretarzem Komitetu Integracji Europejskiej, mianowanym przez premiera Jerzego Buzka, że wreszcie od 2007 roku był szefem komisji spraw zagranicznych Parlamentu Europejskiego a także wiceszefem Europejskiej Partii Ludowej, największej frakcji politycznej w PE. Czy to naprawdę nie ma znaczenia? Mam wrażenie, że jeśli chodzi o sprawy europejskie, znajomość realiów politycznych, ukrytych mechanizmów działania Unii, żaden inny Polak nie ma porównywalnego z Saryuszem-Wolskim doświadczenia. Właśnie dlatego to, że zgodził się wystąpić w roli kandydata, jest już gigantycznym sukcesem PiS. Jak ma się bowiem ten fakt do opowieści przeciwników rządu, zgodnie z którymi Polska pod rządami Kaczyńskiego chce opuścić Unię, szerzy się w niej eurosceptycyzm, populizm, ksenofobia i wrogość do obcych? Jak to możliwe, że ów rzekomo zaściankowy, nacjonalistyczny i nieudolny PiS wysuwa na kandydata najbardziej obznajomionego w sprawach europejskiej polityka opozycyjnej wobec rządu partii? I jak mają się te opowieści antyrządowych propagandystów, malujących Polskę w barwach apokaliptycznych, do tego, że jeden z najbardziej prominentnych polityków PO w Parlamencie Europejskim oskarżył swoją własną partię (już byłą) o donoszenia na Polskę? Uderzenie PiS-u nie miałoby takiego znaczenia i nie byłoby tak dotkliwe, gdyby rząd wysunął jako kandydata swojego własnego polityka – właśnie to, że został nim Saryusz-Wolski nagle odebrało atakom na polską demokrację wiarygodność. To jak przekłucie napompowanego do granic możliwości balona, z którego nagle uszło powietrze. I wszystko to jest słuszne nawet w przypadku, gdyby co bardziej prawdopodobne Donald Tusk pozostał szefem Rady Europejskiej na drugą kadencję. Wysuwając kandydaturę Saryusz-Wolskiego, polski rząd nie tylko jednak zakwestionował czarny obraz polskiej demokracji, nie tylko też zręcznie wybrnął z niewygodnej sytuacji, w której musiałby zawetować wybór Tuska, ale też, dokładnie inaczej niż chcą tego liczni komentatorzy pokazał siłę. Nawet jeśli sama decyzja o braku poparcia dla Tuska w części mogła być podyktowana osobistymi animozjami Jarosława Kaczyńskiego, to nie ma wątpliwości, że Tusk nie zrobił nic, żeby próbować niechętne wobec siebie stanowisko rządu zmienić. Przypomnę, że jeszcze przed rokiem o jego kandydaturze pozytywnie pisał Ryszard Czarnecki, również wypowiedzi prezesa PiS długo nie były jednoznaczne. Jednak Tusk, czy to ufając w swoją pozycję, czy to wierząc w słabość poparcia dla rządu w Polsce, zdecydował się na starcie. Miast tonować nastroje i przeciwdziałać fali krytyki Polski, raczej przyczyniał się do budowania osobliwego obrazu kraju niemal autorytarnego – rzeczywiście, jego przemowa 16 grudnia 2016 roku we Wrocławiu jest tego dobrym przykładem. Jak szanujący się rząd pozwoli na to, żeby jego kandydat prowadził przeciw niemu wrogą akcję polityczną? Polityka to domena konieczności i siły, gdzie nadstawianie drugiego policzka jest dowodem słabości. Polski rząd nie miał innego wyboru, jak odrzucić poparcie Tuska, to, że zrobił to wysuwając Saryusza-Wolskiego tylko buduje jego pozycję. Jest jeszcze jeden ważny element tej układanki. Wysunięcie Saryusza-Wolskiego przez Polskę pokazuje, w jak dziwny, tajemniczy i niejasny sposób wybiera się przewodniczącego Rady Europejskiej. Szczerze mówiąc bardziej przypomina to tajne głosowanie rodzin mafijnych, niż efekt jakkolwiek bądź rozumianego procesu demokratycznego. Nie ma żadnej kampanii wyborczej, żadnego programu, żadnych postulatów; wszystko odbywa się w kuluarach, za zasłonami, w cieniu i ciemności. Ktoś kogoś zgłasza, ktoś przeciw temu oponuje lub nie – kandydaci nigdy nie występują przeciw sobie, a o wielu z nich, o tym, że ktoś był kandydatem, opinia publiczna nigdy się nie dowie! Zgłaszając otwarcie Saryusza-Wolskiego, polski rząd na pewno może zyskać sympatię tej części europejskiej opinii publicznej w różnych krajach, która ma już serdecznie dosyć braku przejrzystości i rządów samozwańczych, niedemokratycznych biurokratów. Tak, z każdego punktu widzenia, był to morderczy cios. Paweł Lisicki dla WP Opinie"
http://opinie.wp.pl/minister-grobarczyk-przekopanie-mierzei-wislanej-poprawi-nasze-bezpieczenstwo-6096347426231425a,"Minister Gróbarczyk: przekopanie Mierzei Wiślanej poprawi nasze bezpieczeństwo Premier Beata Szydło podsumowała pracę ministrów swojego rządu. Wirtualna Polska poprosiła szefów wszystkich resortów, by przedstawili swoje największe sukcesy, a największą partię opozycyjną - PO - o ocenę pracy ministrów. Swoje dokonania przedstawia Minister Gospodarki Morskiej i Żeglugi Śródlądowej Marek Gróbarczyk.  Przygotowanie ustawy o aktywizacji przemysłu okrętowego i przemysłów komplementarnych Projekt ustawy przygotowaliśmy w ciągu trzech pierwszych miesięcy funkcjonowania nowego rządu. Po konsultacjach społecznych, m.in. z przedsiębiorcami, projekt został przyjęty przez obie izby parlamentu i podpisany przez prezydenta RP. Ustawa weszła w życie 1 stycznia br. roku. Tworzy ramy prawne, organizacyjne i finansowe niezbędne do aktywizacji tej gałęzi polskiej gospodarki.
Proponowane rozwiązania mają się przełożyć na rozwój przemysłu stoczniowego w Polsce, w tym na rozwój ośrodków badawczo-rozwojowych związanych z budownictwem okrętowym oraz na wzrost zapotrzebowania na wykwalifikowanych pracowników. Ustawa ma zapewnić konkurencyjne zasady funkcjonowania krajowego przemysłu okrętowego i przemysłów komplementarnych w warunkach ostrej i nierównej konkurencji na rynkach międzynarodowych - w szczególności ze strony silnie wspierających produkcję okrętową państw Azji Wschodniej.
Zakładamy, że już na początku aktywizacji przemysłu stoczniowego powstanie ok. 3 tysięcy miejsc pracy i tysiące kolejnych w całym łańcuchu dostawczym. Mają temu służyć  udogodnienia dla przedsiębiorców w sferze: prawa podatkowego, funkcjonowania specjalnych stref ekonomicznych, w dostępie do środków unijnych. Specustawa dotycząca budowy kanału żeglugowego przez Mierzeję Wiślaną Proces budowy kanału żeglugowego przez Mierzeję Wiślaną tak naprawdę już się rozpoczął. Jesteśmy na etapie wyłaniania wykonawcy studiów wykonalności, raportu oddziaływania na środowisko, badań geologicznych i finalnie dokumentacji budowlanej. Inwestorem jest Urząd Morski w Gdyni. 
Kanał żeglugowy przez Mierzeję to kolejne z priorytetowych przedsięwzięć rządu i ministerstwa. Rząd już w maju ub.r. przyjął przygotowany przez resort program wieloletni pod nazwą „Budowa drogi wodnej łączącej Zalew Wiślany z Zatoką Gdańską”. Określa sposób przygotowania i realizacji kanału żeglugowego w latach 2016-2022 oraz koszty w latach 2017-2022. Całkowity koszt szacowany jest na 880 mln zł. W budżecie państwa są zabezpieczone fundusze na realizację inwestycji.
Kanał zapewni i poprawi bezpieczeństwo i obronność państwa i regionu oraz umożliwi wzrost społeczno-gospodarczy zapewniając swobodny i całoroczny dostęp statków morskich wszystkich bander do Elbląga, morskiego portu Unii Europejskiej.W tej chwili po pierwszym czytaniu w Sejmie specjalna ustawa, która ma usprawnić proces realizacji inwestycji.   Przywracanie żeglugi na Odrze i Wiśle  Konsekwentnie dążymy do przywrócenia żeglugi na polskich rzekach. Pierwszym ważnym krokiem są „Założenia do planów rozwoju śródlądowych dróg wodnych w Polsce na lata 2016-2020 z perspektywą do roku 2030”. Rząd zaakceptował dokument w połowie ub.r. Stanowi bazę strategii rewitalizacji Odrzańskiej Drogi Wodnej, przywrócenia żeglowności Wisły od Warszawy do Gdańska oraz połączenia Odry, Noteci, Wisły i Bugu. Strategia obejmuje też budowę Kanału Śląskiego łączącego Wisłę i Odrę oraz połączenie Odra-Łaba-Dunaj.  Ratyfikacja ONZ-owskiej Konwencji AGN  Fundamentalną kwestią dla przywrócenia żeglugi jest ratyfikacja ONZ-owskiej Konwencji AGN, która nada naszym drogom wodnym znaczenie międzynarodowe. Ratyfikacja nastąpi lada moment. Ustawę wcześniej podpisaną przez panią premier i zaakceptowaną przez obie izby parlamentu w ubiegłym tygodniu podpisał prezydent RP. Czekamy już tylko na ratyfikację.
Porozumienie AGN nie tylko włącza nasze drogi wodne do Europejskiego Systemu Transportu Wodnego, ale otwiera nam furtkę do unijnych funduszy. Te fundusze są potrzebne, by doprowadzić nasze rzeki do co najmniej IV klasy żeglowności - najniższej klasy międzynarodowej. Przypomnę, iż koszt inwestycji objętych wspomnianą strategią szacujemy na ok. 70 mld zł.  W Unii są pieniądze, by ten ambitny ale realny plan zrealizować.  Utworzenie przy ministerstwie Sekretariatu do spraw morskich Grupy 16+1 Pod koniec ub.r. podczas szczytu gospodarczego krajów Europy Centralnej i Środkowo-Wschodniej oraz Chin z udziałem premierów tych państwa udało nam się przeforsować pomysł utworzenia w Polsce, przy naszym Ministerstwie Sekretariatu do spraw morskich Grupy 16+1. Utworzenie Sekretariatu wpisano do głównego dokumentu wspomnianego szczytu. Sygnatariusze poparli współpracę obszarów nadmorskich pomiędzy Chinami i państwami Europy Centralnej i Środkowo - Wschodniej pomiędzy Morzem Bałtyckim, Adriatykiem i Morzem Czarnym. Sekretariat ma służyć przede wszystkim koordynacji w zakresie współpracy pomiędzy głównymi portami na terenach nadmorskich, wsparciu budowy klastrów przemysłowych na obszarach nadmorskim i wzmacnianiu współpracy w obszarze rozwoju infrastruktury, wraz z drogami kolejowymi, lądowymi, wodnymi, jak i hubami logistycznymi.
9 lutego br. w siedzibie Ministerstwa Gospodarki Morskiej i Żeglugi Śródlądowej odbyła się inauguracja Sekretariatu ds. Morskich, w formacie 16+1. W wydarzeniu wzięli udział przedstawiciele placówek dyplomatycznych, reprezentanci Ministerstwa Spraw Zagranicznych, Ministerstwa Infrastruktury i Budownictwa, Polskiej Agencji Rozwoju Przedsiębiorczości oraz polskich portów i urzędów morskich. Wadliwa struktura resortu W ramach nowej struktury ministerstw porty morskie zostały oderwane od lądowego zaplecza w postaci dróg kołowych i linii kolejowych. Generalnie świat zmierza w kierunku transportu intermodalnego, integracji jego różnych  gałęzi. Więcej wspólnego mają nasze rzeki i porty z autostradami i koleją, niż ze stoczniami morskimi. To trochę tak, jakby połączyć w jednym resorcie nadzór nad autostradami i fabrykami samochodów. Warto także zauważyć, że pomimo powstania branżowego MGMiŻŚ nadzór właścicielski nad istotną częścią przemysłu stoczniowego sprawuje MON.  Ustawa stoczniowa Ustawa o aktywizacji przemysłu stoczniowego i przemysłów komplementarnych weszła w życie z dniem 1 stycznia 2017 r. głównie w części dotyczącej podatku VAT.  Najważniejsze instrumenty wsparcia wprowadzane tym aktem prawnym, w tym zryczałtowany podatek od wartości sprzedanej produkcji, pomimo buńczucznych zapowiedzi, ciągle czekają na decyzję Komisji Europejskiej o zgodności pomocy publicznej z rynkiem wewnętrznym UE. Nadzór właścicieli i polityka kadrowa W nadzorowanych przez MGMiŻŚ podmiotach nastąpiła głęboka, nieracjonalna wymiana kadr. Odwołanych zostało wielu wybitnych menedżerów, chociaż zarządzane przez nich przedsiębiorstwa realizowały potężne programy inwestycyjne i osiągały rekordowe wyniki. Organy spółek nadzorowanych przez MGMiŻŚ zostały zdominowane przez osoby związane 
z PiS, w zdecydowanej większości o dorobku nieznanym lub znikomym w stosunku do wyzwań związanych z pełnieniem nowych funkcji.  Lex Horała Jednym z większych skandali było uchwalenie prawa obniżającego wymogi niezbędne do zasiadania w radach nadzorczych spółek zależnych od portów morskich (tzw. Lex Horała). Stało się to wkrótce po powołaniu do rad spółek zależnych od gdańskiego portu działaczy związanych z PiS nieposiadających stosownych uprawnień (brak zdanego egzaminu) i szybkim ich odwołaniu, po tym jak ujawnione zostało naruszenie prawa. W ciągu kilku miesięcy grupa posłów reprezentowana przez posła PiS Marcina Horałę, przy akceptacji rządu, przeforsowała ustawę, która obniżyła konieczne wymogi do poziomu wspomnianych osób.
Wspomniana ustawa mocno ograniczyła udział samorządów w radach nadzorczych portów morskich. Właściwe gminy zostały pozbawione przywileju wskazywania przewodniczącego rady nadzorczej zlokalizowanego na ich obszarze portu, a ich udział został ograniczony do poziomu symbolicznego. Sukces Rozszerzenie katalogu jednostek pływających, których dostawa będzie podlegała opodatkowaniu stawką VAT w wysokości 0 proc. Zmiany, które wprowadzone zostały wspomnianą ustawą aktywizacji przemysłu stoczniowego i przemysłów komplementarnych,  mogą poprawić sytuację finansową sektora (płynność)."
http://opinie.wp.pl/minister-edukacji-przywrocilismy-drozdzowki-do-szkol-po-chaos-i-straty-finansowe-6095638178210945a,"Minister edukacji: przywróciliśmy drożdżówki do szkół. PO: chaos i straty finansowe Premier Beata Szydło podsumowała pracę ministrów swojego rządu. Wirtualna Polska poprosiła szefów wszystkich resortów, by przedstawili swoje największe sukcesy, a największą partię opozycyjną - PO - o ocenę pracy ministrów. Swoje dokonania przedstawia Minister Edukacji Narodowej Anna Zalewska. Od 1 września 2016 roku obowiązkiem szkolnym objęte są dzieci od 7 roku życia. Zgodnie z zapowiedzią w expose Premier Beaty Szydło daliśmy wolność rodzicom. To odpowiedź na postulat obywateli. Dziecko sześcioletnie ma prawo do rozpoczęcia nauki w pierwszej klasie szkoły podstawowej, o ile korzystało z wychowania przedszkolnego w roku szkolnym poprzedzającym rok szkolny, w którym ma rozpocząć naukę w szkole. Jeśli nie uczęszczało do przedszkola, rodzice również mogą zapisać je do pierwszej klasy. W takim przypadku niezbędna jest opinia poradni psychologiczno-pedagogicznej o możliwości rozpoczęcia nauki w szkole podstawowej. W roku szkolnym 2016/2017 80 proc. dzieci sześcioletnich, zgodnie z decyzją ich rodziców, kontynuowało naukę w przedszkolu. Rozwiązania zaproponowane w ramach reformy edukacji poprzedzone były wielomiesięczną debatą, a następnie konsultacjami społecznymi. Podczas ogólnopolskiej debaty „Uczeń. Rodzic. Nauczyciel - Dobra zmiana” do wspólnej dyskusji na temat zmian w systemie edukacji zaprosiliśmy wszystkich zainteresowanych: uczniów, rodziców, nauczycieli, dyrektorów szkół, samorządowców. Zależało nam na poznaniu opinii osób zainteresowanych oświatą na temat koniecznych zmian w systemie edukacji. W ponad 200 zorganizowanych debatach udział wzięło blisko 20 tys. osób związanych z edukacją.  Zmiany zaproponowane w ustawach: Prawo oświatowe i Przepisy wprowadzające ustawę - Prawo oświatowe wychodzą naprzeciw oczekiwaniom większości Polaków, którzy chcą szkoły nowoczesnej, a jednocześnie silnie zakorzenionej w naszej tradycji. Zmiany są przemyślane i zaplanowane na wiele lat. Zależy nam na tym, aby każdy uczeń, bez względu na to, skąd pochodzi oraz jaki jest status materialny jego rodziców, miał dobrą szkołę i dostęp do dobrej edukacji. Reforma edukacji to nie tylko zmiana ustroju szkolnego. To także propozycja nowych rozwiązań w systemie szkolnictwa zawodowego, silnie powiązanego z rynkiem pracy oraz zmiany w organizacji i funkcjonowaniu szkół i placówek oświatowych. Przywróciliśmy weto kuratora oświaty w sprawie likwidacji publicznych szkół prowadzonych przez jednostki samorządu terytorialnego. Organ prowadzący, który będzie chciał zlikwidować szkołę musi uzyskać dysponować pozytywną opinię, czyli mieć zgodę kuratora oświaty. Ponadto wzmocniliśmy rolę kuratora oświaty w wyborze kandydata na stanowisko dyrektora szkoły przez zwiększenie liczby jego przedstawicieli w składzie komisji konkursowej.  Sprawdzian dla szóstoklasistów zorganizowany w kwietniu 2016 r. był ostatnim. Jego wyniki służyły wyłącznie diagnozie umiejętności uczniów kończących szkołę podstawową. Egzamin ten nie pełnił funkcji selekcyjnej czy też rekrutacyjnej, był dodatkowym, niepotrzebnym stresem dla uczniów. Wprowadziliśmy możliwość fotografowania pracy egzaminacyjnej przez ucznia podczas wglądu w nią. Absolwenci przystępujący do egzaminu maturalnego oraz absolwenci i uczniowie przystępujący do egzaminu potwierdzającego kwalifikacje w zawodzie mają również możliwość odwołania się od rozstrzygnięcia dyrektora Okręgowej Komisji Egzaminacyjnej w zakresie weryfikacji sumy punktów z części pisemnej egzaminu maturalnego i części pisemnej egzaminu potwierdzającego kwalifikacje w zawodzie do niezależnego Kolegium Arbitrażu Egzaminacyjnego. Kolegium składa się z doświadczonych egzaminatorów oraz ekspertów zajmujących się daną dziedziną nauki. Z inicjatywy Anny Zalewskiej Minister Edukacji Narodowej w listopadzie 2016 r. powstał Zespół ds. statusu zawodowego pracowników oświaty, którego celem jest wypracowanie jak najlepszych rozwiązań dotyczących: finansowania zadań oświatowych, systemu wynagradzania, awansu zawodowego oraz czasu i warunków pracy nauczycieli. W pracach Zespołu uczestniczą przedstawiciele oświatowych związków zawodowych (w tym m.in.: Związek Nauczycielstwa Polskiego, Forum Związków Zawodowych, Sekcja Oświaty i Wychowania NSZZ ""Solidarność""), organizacji jednostek samorządu terytorialnego oraz ministerstw. Planowane jest wypracowanie konkretnych rozwiązań dotyczących pracy nauczycieli do połowy 2017 r. Od 2017 r. subwencją oświatową objęte zostały dzieci sześcioletnie w przedszkolach, w wysokości 4 300 zł średnio na dziecko. Łącznie samorządy dostaną dodatkowo na ten cel subwencję w roku 2017 w kwocie 1 mld 436 mln zł. Inne ważne zmiany  - Od 1 września 2016 r. zostały zniesione tzw. „godziny karciane”. Oznacza to odciążenie nauczycieli od nadmiernych obowiązków biurokratycznych. - Uruchomiliśmy pilotażowy program nauki programowania w szkołach. Chcemy, aby już od najmłodszych lat, elementem powszechnego kształcenia informatycznego stała się umiejętność programowania - jedna z podstawowych kompetencji XXI wieku.  - Rozszerzyliśmy na wszystkich nauczycieli wymóg niekaralności. Nowe regulacje mają uniemożliwić zatrudnienie w charakterze nauczyciela w przedszkolu, szkole lub innej placówce oświatowej osoby, która nie posiada pełnej zdolności do czynności prawnych i nie korzysta z praw publicznych.  - Dokonaliśmy zmian w zakresie uporządkowania organizacji roku szkolnego. Wprowadziliśmy zmianę terminu zakończenia zajęć dydaktyczno-wychowawczych określając go jako najbliższy piątek po 20 czerwca. Oznacza to, że w roku szkolnym 2016/2017 zakończenie zajęć nastąpi 23 czerwca. Przed tą zmianą termin końca roku szkolnego wyznaczony był na 30 czerwca - oznaczałoby to utrudnienia dla kalendarza rekrutacji.  - Od 1 września 2016 roku do szkół powróciły drożdżówki. Dotychczasowe przepisy zostały uproszczone i złagodzone. W rezultacie do szkół powróciło m.in. pieczywo półcukiernicze oraz cukiernicze, w tym także drożdżówki, które będą musiały spełniać określone kryteria zawartości cukru, tłuszczu i soli. W sklepikach można także kupić kanapki przygotowane z różnego rodzaju pieczywa. Głównym grzechem resortu edukacji jest forsowanie szkodliwej zmiany w systemie zwanej „reformą”. To rewolucja, która przyniesie doraźne szkody samorządom, a długofalowe - Polsce. Społeczeństwo kiepsko wyedukowane jest bardziej sterowne. Osiągnięcia wielu lat innowacyjnej pracy pedagogów zostały przekreślone, gimnazjaliści (i ich osiągnięcia) zlekceważeni, a miliony złotych wyrzucone w błoto. To są straty, których nie odbudujemy przez lata. Wracamy do PRL.  Ustawa „o sześciolatkach”, która opóźnia wiek szkolny, a jednocześnie skraca kadencje kuratorom oświaty i przywraca kompetencje ministra, który namaszcza nowych. Marnujemy potencjał dzieci, minister wyznacza wiernych rządzącym urzędników, którzy otrzymują kompetencje decydujące prawie o wszystkim, co dzieje się w systemie. Odpowiedzialność ciąży na samorządach, a decyzje są w rękach kuratorów.  Sześciolatki uczą się w przedszkolach, zajmując miejsce trzylatkom, pieniądze wydane na przystosowanie szkół wyrzucone zostaną w błoto, zatrzymana subwencja na uczniów sześcioletnich.  Samorządy poniosły kolejne straty nie licząc start, jakie ponoszą dzieci, które są gotowe do podjęcia edukacji w szkołach, a zostają w przedszkolach.   Resort przygotował projekt, w którym proponuje podstawę programową, niespójną, fragmentaryczną, niekonsekwentną. Kolejne pole chaosu! Projekt ogranicza swobodę działania nauczycieli, narzuca treści nauczania, cofa szkołę do czasów, które szefostwo PiS zna z autopsji, nie zauważając na to, że świat powędrował dalej. Podręczniki są pisane w rekordowym tempie. Bez skrócenia terminów zatwierdzenia podręczników i dodatkowych pieniędzy nie zdążą z ich wydaniem do września.  Do sukcesów Minister Zalewskiej można zaliczyć fakt zjednoczenia opozycji, ZNP, organizacji rodziców i NGO we wspólnym proteście. W strugach deszczu manifestowało na ulicach Warszawy 50 tys. oburzonych ludzi. Zawiązał się komitet referendalny. PO zbiera podpisy pod wnioskiem o referendum. „Deforma” została zaplanowała na kilka lat. Im szybciej ją zatrzymamy, tym straty będą mniejsze!"
http://opinie.wp.pl/minister-blaszczak-otwieramy-nowe-posterunki-po-czystki-i-niekompetencja-6094575483593857a,"Minister Błaszczak: otwieramy nowe posterunki. PO: czystki i niekompetencja  Premier Beata Szydło podsumowała pracę ministrów swojego rządu. Wirtualna Polska poprosiła szefów wszystkich resortów, by przedstawili swoje największe sukcesy, a największą partię opozycyjną - PO - o ocenę pracy ministrów. Swoje dokonania przedstawia Minister Spraw Wewnętrznych i Administracji Mariusz Błaszczak.  Tylko dobrze wyposażone służby są w stanie skutecznie przeciwdziałać zagrożeniom. Jednym z moich priorytetów, który udało się zrealizować, było przygotowanie i wprowadzenie w życie Programu Modernizacji Służb. Na jego realizację przeznaczona zostanie kwota 9 miliardów złotych. Pieniądze będą przeznaczone m.in. na budowę nowych obiektów oraz modernizację obecnych. Na ten cel w latach 2017-20 przeznaczymy ok. 2,3 mld złotych. Program przewiduje też wymianę sprzętu. Na ten cel służby otrzymają około 2,7 mld zł. Program zakłada podwyżki dla funkcjonariuszy oraz pracowników służb podległych MSWiA. Do 2019 roku funkcjonariusze zarobią w sumie o 609 zł więcej, a pracownicy cywilni o 597 zł. Rząd PO-PSL w latach 2007-15 zlikwidował ponad połowę posterunków. Zmiany nie przyniosły oszczędności, a przyczyniły się głównie do spadku bezpieczeństwa. Jednym z pierwszych działań, które zainicjowałem, był proces przywracania tych najmniejszych, ale ważnych dla lokalnych społeczności jednostek policji. Odbyły się konsultacje społeczne, których wyniki miały wskazać miejsca, gdzie posterunki powinny powrócić. W ponad 12 tys. spotkań uczestniczyło 217 tys. osób. Duże zainteresowanie mieszkańców konsultacjami upewniło mnie w przekonaniu, że obecność policji w miejscu zamieszkania jest bardzo ważna. Do tej pory w całej Polsce przywróciliśmy 40 posterunków m.in. w takich miejscowościach jak Dragacz, Susiec, Zabrodzie. W tym roku będziemy kontynuować ten proces. Wdrożyliśmy internetową Mapę Zagrożeń Bezpieczeństwa. To multimedialne narzędzie umożliwia każdemu sprawdzanie i anonimowe przekazywanie informacji dotyczących zagrożeń w najbliższej okolicy. Wskazuje miejsca, na które policja powinna zwrócić szczególną uwagę. Do tej pory na mapę trafiło prawie 200 tys. zgłoszeń dotyczących m.in. aktów wandalizmu, czy przekraczania prędkości. W ten sposób chcemy zachęcić wszystkich obywateli do działań na rzecz poprawy bezpieczeństwa.  Do budowy współpracy między policją a mieszkańcami wdrożyliśmy program Dzielnicowy bliżej nas. Do tej pory dzielnicowi często musieli wykonywać zadania policjantów służby prewencyjnej, i nie mieli czasu na to, aby zainteresować się sprawami mieszkańców. Teraz nie są już obciążani dodatkowymi zadaniami. Podpisałem rozporządzenie, dzięki któremu powstało nowe, lepiej płatne stanowisko - starszy dzielnicowy. Dzięki temu funkcja dzielnicowego stanie się opłacalna dla policjantów. Pełnienie jej nie będzie wykluczało awansu. Zaktualizowaliśmy też aplikację na smartfony „Moja Komenda”, która umożliwia odszukanie kontaktu do dzielnicowego odpowiedzialnego za dany rewir. ŚDM i Szczyt NATO były jednymi z największych wyzwań organizacyjnych pod kątem zapewnienia bezpieczeństwa uczestnikom. W zabezpieczenie Szczytu NATO zaangażowanych było 10 tys. funkcjonariuszy służb podległych MSWiA, a o bezpieczeństwo uczestników ŚDM dbało ponad 38 tys. mundurowych. Podczas ŚDM służby wykazały się znakomitym współdziałaniem, co zostało zauważone przez mieszkańców i gości z zagranicy. Fachowość polskich służb została doceniona przez Papieża Franciszka, dziennikarzy z całego świata i pielgrzymów.  W kontekście zapewnienia bezpieczeństwa podczas tych dwóch wydarzeń istotne było przygotowanie ustawy o działaniach antyterrorystycznych. Ustawa przynosi efekty. Na jej podstawie wydalono z Polski kilku obywateli innych krajów podejrzewanych o terroryzm. Polscy funkcjonariusze zatrzymali m.in. osoby, które nielegalnie chciały kupić broń w naszym kraju. Odpowiednie zapisy pozwoliły też na ograniczenie fałszywych alarmów bombowych.  Poprzedni rząd zgodził się na koncepcję automatycznego rozdziału kwot imigrantów pomiędzy kraje UE, co złamało ustalenia zawarte z krajami Grupy Wyszehradzkiej. Dzięki naszej polityce odbudowaliśmy solidarność tej grupy, a także odrzuciliśmy pomysł rozdziału imigrantów. Coraz więcej krajów przyznaje dziś, że obowiązkowy system podziału okazał się nieskuteczny. Obserwujemy to, co dzieje się w innych krajach i wyciągamy wnioski. Zabiegamy o wzmocnienie zewnętrznych granic UE. Wspieramy te działania poprzez skierowanie do tych zadań funkcjonariuszy Straży Granicznej. Dbamy nie tylko o bezpieczeństwo własnego kraju, ale bierzemy odpowiedzialność za bezpieczeństwo innych. W Policji na polecenie ministra Mariusza Błaszczaka przeprowadzono polityczną czystkę. W ciągu zaledwie kliku miesięcy z kluczowych dla zapewnienia bezpieczeństwa państwa stanowisk odwołano doświadczonych policjantów, którzy potrzebną wiedzę i umiejętności zdobywali latami. W ekspresowym tempie stanowiska te zajęli funkcjonariusze bez odpowiednich kwalifikacji i doświadczenia, często awansowani z pominięciem kilku szczebli z niższych stanowisk w komendach miejskich czy powiatowych. Przy odwoływaniu funkcjonariuszy z zajmowanych stanowisk nie kierowano się ani kryteriami kompetencji, ani wynikami, ani oceną dotychczasowego przebiegu służby. Czystki objęły nie tylko Komendę Główną Policji i komendy wojewódzkie, ale także poziom komend miejskich i powiatowych. Skala i tempo przeprowadzonych zmian naraziły Policję na obniżenie zdolności do prawidłowego wykonywania zadań i zapewnienia bezpieczeństwa obywatelom.  Po objęciu władzy przez PiS szefem podlegającego ministrowi Mariuszowi Błaszczakowi Biura Ochrony Rządu został płk Andrzej Pawlikowski. Nowy szef BOR przeprowadził zmiany kadrowe i odwołał ze stanowisk kierowniczych doświadczonych funkcjonariuszy. Z powodu zaniedbań nowego kierownictwa w ciągu zaledwie kilku miesięcy doszło do wielu poważnych incydentów zagrażających bezpieczeństwu najważniejszych osób w państwie. Pierwszym z nich był wypadek na autostradzie A4 samochodu, którym przewożono Prezydenta Andrzeja Dudę. Pomimo, iż do zagrożenia życia głowy państwa doszło z powodu ewidentnych zaniedbań BOR płk Andrzej Pawlikowski nie tylko nie został zdymisjonowany, ale przy najbliższej okazji został awansowany na stopień generalski. Bardzo istotnym incydentem, było zlekceważenie instrukcji bezpieczeństwa i dopuszczenie do przeciążenia wracającego z Londynu rządowego samolotu. Na pokładzie przebywały najważniejsi członkowie polskiego rządu z Premier Beatą Szydło na czele. Do wypadku nie doszło tylko dzięki stanowczej postawie pilota. W tym przypadku funkcjonariusze BOR zlekceważyli sytuację narażającą na niebezpieczeństwo ochraniane osoby. W styczniu 2017 roku w niejasnych okolicznościach gen. Andrzej Pawilkowski został odwołany ze stanowiska szefa Biura Ochrony Rządu. W połowie lutego doszło do wypadku z udziałem Premier Beaty Szydło. Przyczyny wypadku bada prokuratura.  Resort ministra Mariusza Błaszczaka przygotował ustawę, która miała doprowadzić do ograniczenia emerytur i rent byłym funkcjonariuszom Służby Bezpieczeństwa PRL. Wbrew zapowiedziom polityków PiS ustawa nie objęła takich osób jak Grzegorz Piotrowski - morderca ks. Jerzego Popiełuszki, a dolegliwość dla negatywnie zweryfikowanych funkcjonariuszy SB jest stosunkowo niewielka. Zapisany w ustawie mechanizm obniżył emerytury w części, którą funkcjonariusze wypracowali służąc już po 1989 roku w służbach III RP. Ustawa objęła również tych pozytywnie zweryfikowanych, którzy często przez wiele lat służyli w wolnej Polsce, a także nowe grupy funkcjonariuszy ze służb dotychczas niezaliczanych do organów represji w PRL tj. np. Biura Ochrony Rządu.  Od 1 stycznia 2016 roku obowiązuje uchwalona w poprzedniej kadencji Sejmu ustawa 
o związkach metropolitalnych, która stworzyła nowe możliwości rozwoju wszystkim obszarom metropolitalnym w Polsce. Jako pierwsze z nowych możliwości chciały skorzystać 24 miasta na Śląsku, które zamierzały wspólnie utworzyć związek metropolitalny, zamieszkiwany przez ponad 2 mln mieszkańców. Rady zainteresowanych miast podjęły stosowne uchwały, przeprowadzono także konsultacje społeczne w tej sprawie. Samorządy zamierzały utworzyć związek metropolitalny 1 stycznia 2017 roku. Minister Mariusz Błaszczak zatrzymał prace nad utworzeniem związku metropolitalnego, jednocześnie zapowiadając uchylenie obowiązujących przepisów i szybkie uchwalenie nowej ustawy dotyczącej tylko województwa śląskiego. Związek metropolitalny w oparciu o nowe przepisy miał powstać bez opóźnień - czyli 1 stycznia 2017 roku. Przygotowany przez MSWiA projekt ustawy został skierowany do Sejmu dopiero w styczniu 2017 roku, a zaproponowane rozwiązania utrudniają utworzenie związku metropolitalnego. Obecny stan prac nad ustawą wskazuje, iż wbrew zapowiedziom rządu PiS związek metropolitalny na Śląsku powstanie z co najmniej dwuletnim opóźnieniem, czyli najwcześniej 1 stycznia 2019 roku. Jednoczenie, rząd PiS pozbawia samorządy z innych regionach Polski możliwości tworzenia związków metropolitalnych."
http://opinie.wp.pl/szef-msz-nasz-glos-jest-slyszalny-po-polska-sie-marginalizuje-6094221460391041a,"Szef MSZ: nasz głos jest słyszalny. PO: Polska się marginalizuje Premier Beata Szydło podsumowała pracę ministrów swojego rządu. Wirtualna Polska poprosiła szefów wszystkich resortów, by przedstawili swoje największe sukcesy, a największą partię opozycyjną - PO - o ocenę pracy ministrów. Swoje dokonania przedstawia dla Wirtualnej Polski Minister Spraw Zagranicznych Witold Waszczykowski. W minionym roku Polska musiała stawić czoła trzem kryzysom: bezpieczeństwa, sąsiedztwa i projektu europejskiego. Właśnie te trzy kwestie znalazły się w centrum polityki międzynarodowej w Europie w roku 2016, tworząc wyjątkowo złożoną i mało sprzyjającą interesom polskim sytuację. W tych trudnych warunkach polska dyplomacja zdała jednak egzamin i w pełni zrealizowała zadania postawione przez rząd na rok 2016. Po upływie dwunastu miesięcy Polska stała się bardziej bezpieczna. Pozytywnej dynamiki nabrała jej polityka wobec najbliższego sąsiedztwa, w tym wobec Europy Wschodniej. W samej Unii zaś, w debacie na temat przyszłości projektu europejskiego, nasz głos jest słyszalny, a nasze argumenty brane pod uwagę, o czym mogliśmy się przekonać choćby w czasie ostatniej wizyty kanclerz Angeli Merkel w Warszawie. Polska polityka zagraniczna zmieniła także swój charakter. Przywrócono jej podmiotowość i właściwą hierarchię priorytetów, przyjmując za punkt wyjścia szeroko pojęte interesy naszego kraju. To im właśnie poświęcono wiele uwagi i działań. Podmiotowe traktowanie interesów polskich nie wyklucza także troski o przyszłość zjednoczonej Europy, o bezpieczeństwo jej granic, o stabilność europejskiego sąsiedztwa, wreszcie o silne i mocne relacje transatlantyckie. Pomiędzy celami tymi nie ma sprzeczności.  W realizacji celów polskiej polityki zagranicznej skutecznie korzystamy z mechanizmów współpracy dwustronnej. Czy nasz głos w NATO byłby równie słyszalny bez bliskich relacji, jakie posiadamy ze Stanami Zjednoczonymi i Wielką Brytanią? Czy rozwój naszej gospodarki przebiegałby stabilnie bez wielkiego partnera gospodarczego, jakim są Niemcy? Czy mielibyśmy większy wpływ na sprawy europejskie bez aktywnej i dynamicznej polityki regionalnej? W żadnym przypadku nie byłoby to możliwe bez naszych sojuszników zarówno w Europie, jak i po drugiej stronie Atlantyku.   Ubiegły rok przyniósł rozstrzygnięcia korzystne dla bezpieczeństwa międzynarodowego Polski. Lipcowy szczyt NATO w Warszawie zdecydował o militarnym wzmocnieniu flanki wschodniej. Sojusz potwierdził tym samym gotowość do wypełnienia swojej podstawowej misji, czyli obrony kolektywnej także w naszym regionie. Decyzje te oznaczają realne wzmocnienie bezpieczeństwa Polski. Tysiące żołnierzy ze Stanów Zjednoczonych, Wielkiej Brytanii, Niemiec, Kanady wraz z nowoczesnym wyposażeniem wojskowym będą wspierać wysiłek obronny Polski oraz państw bałtyckich w przypadku ewentualnego zagrożenia. W połowie stycznia tego roku pierwsze pododdziały amerykańskie dotarły do naszego kraju. Zobowiązania sojusznicze wynikające z artykułu 5 Traktatu Waszyngtońskiego nabierają tym samym wiarygodności.  Na zacieśnienie współpracy zdecydowały się NATO i Unia Europejska. Wyrazem woli współdziałania stała się deklaracja podpisana w lipcu ubiegłego roku w Warszawie. Polska dyplomacja wniosła istotny wkład w budowanie mostów pomiędzy tymi organizacjami. Przykładem tego może być konferencja zorganizowana z polskiej inicjatywy w listopadzie ubiegłego roku w Brukseli z udziałem Wiceprzewodniczącej Komisji Europejskiej Federiki Mogherini i moim oraz mój niedawny udział w panelu na temat bezpieczeństwa europejskiego podczas Światowego Forum Ekonomicznego w Davos, wspólnie z Federiką Mogherini oraz Sekretarzem Generalnym NATO Jensem Stoltenbergiem. Polska dyplomacja brała także aktywny udział we wszystkich dyskusjach dotyczących nie tylko bezpieczeństwa euro-atlantyckiego, ale i przyszłości Unii Europejskiej. Polski głos w sprawie kryzysu migracyjnego oraz potrzeby reformy UE został dostrzeżony i zyskał uznanie naszych partnerów. W reakcji na zamiar opuszczenia Unii Europejskiej przez Wielką Brytanię Polska podjęła uwieńczone sukcesem działania, mające na celu utrzymanie wzmocnionej współpracy z tym krajem. Niezwykle intensywne były relacje z Niemcami, czego przejawem było pięć spotkań prezydentów, trzy spotkania szefów rządów oraz stały kontakt na poziomie ministrów spraw zagranicznych. Doprowadziliśmy do ożywienia relacji z naszymi najbliższymi partnerami w regionie - w ramach Grupy Wyszehradzkiej, z państwami bałtyckimi i nordyckimi. Rozpoczęliśmy intensywniejszy dialog z państwami położonymi  pomiędzy Morzem Bałtyckim, Morzem Czarnym oraz Morzem Adriatyckim. Zorganizowany w sierpniu ubiegłego roku z inicjatywy prezydentów Polski i Chorwacji szczyt państw Trójmorza w Dubrowniku wykazał znaczący potencjał polityczny i gospodarczy całego regionu. Podobny wydźwięk miało listopadowe spotkanie w Warszawie ministrów spraw zagranicznych krajów Europy Środkowej, Południowo - Wschodniej i Bałkanów z udziałem Federiki Mogherini. Polska wniosła ważny wkład w wypracowywanie unijnej polityki migracyjnej, co znalazło wyraz w decyzjach nieformalnego szczytu Unii w Bratysławie, a także w kształtowanie nowej rzeczywistości energetycznej w naszej części Europy. Strona polska wystąpiła z inicjatywą rozwiązania problemu migracyjnego UE w oparciu o zasadę miejsca pochodzenia uchodźców. Ponadto, w ramach polskiej pomocy rozwojowej kierowanej do państw regionu Bliskiego Wschodu, Polska ponad czterokrotnie, do ok. 46 mln PLN zwiększyła wartość udzielanego dotąd wsparcia. Solidaryzując się z wyzwaniami stojącymi przed państwami południowej Europy ok. 60 funkcjonariuszy Straży Granicznej zostało oddelegowanych do ochrony granic zewnętrznych UE w Grecji, Bułgarii i Włoszech. Stabilizacja naszego sąsiedztwa i szerzej - sąsiedztwa europejskiego jest dla Polski zadaniem o kluczowym znaczeniu. Stąd między innymi wynika nasza aktywność w relacjach z Ukrainą i Białorusią, ale także w stosunkach z państwami Bliskiego Wschodu oraz decyzje dotyczące zaangażowania wojskowego w tym regionie. Polsko-ukraińskie partnerstwo strategiczne jest w coraz większym stopniu wypełnione treścią i będzie sprzyjać budowie odporności naszego sąsiada na destabilizację. Dajemy Ukrainie wyraźny sygnał, że to, co spotyka dzisiaj ich kraj nie tylko budzi naszą troskę, ale i konkretną reakcję. Ten konkret to także ponad 1 milion 200 tysięcy wiz wydanych w ubiegłym roku przez nasze urzędy konsularne na Ukrainie, w tym ponad 650 tys. wiz pracowniczych. W ciągu minionego roku dokonała się ponadto zmiana polityki polskiej wobec Białorusi. Zrealizowaliśmy szereg ważnych wizyt i spotkań bilateralnych, które znacząco poszerzyły horyzont naszych stosunków. Podstawowym zadaniem będzie potwierdzenie normalizacji relacji dwustronnych konkretnymi decyzjami przede wszystkim w zakresie współpracy gospodarczej, granicznej i wymiany handlowej, a także w zakresie normalizacji relacji ze środowiskami Polaków na Białorusi.  W dążeniu do utrzymania równowagi między różnymi elementami polityki zagranicznej Polska dokonała głębokiego zwrotu w swojej polityce pozaeuropejskiej, silniej otwierając się na współpracę z krajami Azji, Afryki i Bliskiego Wschodu. Doniosłe znaczenie praktyczne, zwłaszcza gospodarcze, miały z tego punktu widzenia wizyty Prezydenta Polski w Chinach i Przewodniczącego ChRL w Polsce. Dzięki tym wzmożonym kontaktom dyplomatycznym udało się podnieść stosunki bilateralne z Chinami na poziom wszechstronnego partnerstwa strategicznego. Praktyczny wymiar tych zabiegów to kilkadziesiąt umów i porozumień, w tym tworzących nowe mechanizmy współpracy i ułatwiających dostęp do chińskiego rynku dla polskich produktów. Dzięki podjętym decyzjom o otwarciu placówek dyplomatycznych RP w krajach Afryki i Bliskiego Wschodu, Polska powraca po długim okresie osłabionej obecności do aktywności dyplomatycznej w tych regionach świata. W minionym roku w ramach kolokacji otworzyliśmy placówkę dyplomatyczną w Republice Iraku oraz Ambasadę w Senegalu. Polscy dyplomaci od nowego roku mają również możliwość reprezentowania interesów naszego kraju w Tanzanii i w Panamie. Podjęliśmy również niezbędne kroki dla rozszerzenia obecności dyplomatycznej na Filipinach oraz pomocy naszym rodakom w ramach tworzonych konsulatów w Belfaście i Houston. W zeszłym roku zapadła także decyzja o otwarciu na początku 2017 roku Centrum Informacji Konsularnej, które ma zapewnić obywatelom RP zamieszkującym w Wielkiej Brytanii oraz Republice Irlandii, możliwość łatwego i taniego dostępu do ogólnej informacji konsularnej.  Ministerstwo Spraw Zagranicznych zgłosiło w 2016 roku inicjatywę wypracowania rządowej strategii nauczania i promocji języka polskiego za granicą. Jednocześnie poszukiwano skutecznych rozwiązań dyplomatycznych w sprawie szkolnictwa polskiego oraz nauczania języka polskiego na Litwie i w Niemczech. Dzięki zaangażowaniu polskiej placówki w Londynie oraz środowiska polonijnego, spotkaliśmy się z pozytywnymi deklaracjami brytyjskiego ministerstwa edukacji w sprawie utrzymania możliwości zdawania języka polskiego na egzaminie maturalnym w tym kraju. Polski rząd podjął także działania na rzecz przyspieszenia procesu repatriacji Polaków ze Wschodu. Największa grupa repatriantów - ponad 150 osób, przybyła w grudniu ubiegłego roku z  Kazachstanu. Wspomnieć wreszcie należy o sukcesie międzynarodowym, jakim - niezależnie od wymiaru duchowego i religijnego - stały się  Światowe Dni Młodzieży w Krakowie z udziałem Ojca Świętego Franciszka. Należy podkreślić, że nie byłoby sukcesów polskiej polityki zagranicznej, gdyby nie harmonijna współpraca pomiędzy różnymi instytucjami państwowymi.  Prawo i Sprawiedliwość w swojej polityce zagranicznej w praktyce odchodzi od strategicznych celów wyznaczonych w polskiej polityce po 1989 roku - wejściu do NATO i UE, a potem konsekwentnemu budowaniu silnej pozycji w obu tych organizacjach, w oparciu o silne państwo prawa, hołdujące demokratycznym zasadom i wartościom.  Przez działania nowego rządu, Polska, zamiast jak do tej pory grać w pierwszej europejskiej lidze, w praktyce sama się marginalizuje. Zamiast tworzyć zmienne koalicje i szukać sojuszników do promowania polskiej racji stanu, rząd PiS sam ogranicza swoje wpływy. Strategiczny sojusznik PiS, Wielka Brytania opuszcza Unię Europejską, a państwa Grupy Wyszehradzkiej albo dystansują się od konfrontacyjnej polityki prowadzonej przez Warszawę (Czechy i Słowacja), albo traktują nas instrumentalnie (Węgry). Anachroniczna koncepcja Międzymorza, forsowana przez rządzących, nie stanowi żadnej sensownej alternatywy dla strategicznych relacji z najbardziej wpływowymi państwami UE budowanymi przez rządy PO-PSL.  Naruszanie Konstytucji i podważanie demokracji w Polsce, nietypowe zachowania (obrażające listy i wypowiedzi), podważanie prerogatyw europejskich instytucji, nieumiejętne i konfrontacyjne prowadzenie polityki oraz nieprzejrzyste i dyskusyjne decyzje (np. odwołanie przetargu na śmigłowce wielozadaniowe) przyczyniają się do tego, że Polska jest w Unii Europejskiej na cenzurowanym, a jako partner całkowicie nieprzewidywalny nie jest w stanie skutecznie zabiegać o swoje interesy. Do tego dochodzą coraz częstsze nominacje dla ludzi niekompetentnych na ważne stanowiska w dyplomacji, dobieranie przez ministra wyjątkowo kontrowersyjnych doradców i upublicznianie dla celów politycznych zastrzeżonych notatek, co na szwank wystawia wiarygodność całej polskiej polityki zagranicznej.  PiS, poza narracją o „wstawaniu z kolan”, nie sformułował konkretnych i szczegółowych celów w polityce zagranicznej i europejskiej - nie ma pomysłu na żadne pozytywne inicjatywy w rodzaju „partnerstwa wschodniego”, czy „polityki energetycznej”. Rząd PiS wykazuje się całkowitym brakiem myślenia strategicznego - nie ma pomysłu jak przeciwdziałać fragmentacji UE i zawiązywaniu grupy państw, która na stałe będzie współpracować, nie bierze aktywnego udziału w dyskusjach dotyczących ani przyszłości UE (są tylko mgliste zapewnienia Jarosława Kaczyńskiego o wzmacnianiu międzyrządowego charakteru UE), ani unijnego budżetu (przeglądu obecnie funkcjonującego i przyszłego - post 2020). We wszystkich trudnych dyskusjach na forum UE (imigracja, jednolity rynek, polityka klimatyczna) rząd nie formułuje żadnej konstruktywnej i poważnej propozycji.  W polityce wschodniej rząd zaniedbuje naszych partnerów, a jedynym jego „osiągnięciem” jest naiwne ocieplanie relacji z Białorusią, ponad głowami tamtejszej Polonii.  Jedyną kwestią, którą można ocenić pozytywnie, jest kontynuowanie polityki zagranicznej rządów PO-PSL w odniesieniu do wzmocnienia wschodniej flanki NATO. Pochwalić należy dobrą organizację szczytu NATO w Warszawie i udane, stopniowe wcielanie w życie postanowień szczytu w Newport, owocujące obecnością wojsk sojuszniczych w Polsce."
http://opinie.wp.pl/minister-pracy-500-dla-polowy-dzieci-w-polsce-po-ludzie-boja-sie-dostac-podwyzke-6093875233399425a,"Minister pracy: 500+ dla połowy dzieci w Polsce. PO: ludzie boją się dostać podwyżkę Premier Beata Szydło podsumowała pracę ministrów swojego rządu. Wirtualna Polska poprosiła szefów wszystkich resortów, by przedstawili swoje największe sukcesy, a największą partię opozycyjną - PO - o ocenę pracy ministrów. Swoje dokonania przedstawia Minister Rodziny, Pracy i Polityki Społecznej Elżbieta Rafalska.  Zostałam poproszona o wymienienie pięciu największych osiągnięć resortu rodziny. Zatem na wstępie pragnę stanowczo podkreślić, że dokonania, o których mówię, tak naprawdę są sukcesami całego rządu oraz polskich rodzin i pracowników.  Program „Rodzina 500 plus” przewartościował nie tylko politykę rodzinną, ale zmienił - bardzo często w radykalny sposób - sytuację ekonomiczną w polskich domach. Programem jest objęta ponad połowa dzieci w całym kraju. Na terenach wiejskich trafia on do 63 proc. z nich. Obejmując wsparciem do 2,7 mln rodzin, program doprowadził do znaczącego ograniczenia obszarów ubóstwa wśród dzieci i młodzieży. Według szacunków ekspertów ubóstwo skrajne w tej grupie mogło zmaleć aż o 98 proc.  Możliwie pozytywnym efektem programu jest wzrost urodzeń. W okresie I-XI 2016 roku urodziło się o 10,4 tys. dzieci więcej, niż w tym samym okresie 2015 roku. W listopadzie wzrost urodzeń wyniósł 5 tys. w stosunku do listopada 2015 r. Jest to o 18 proc. więcej. Szacuje się, że liczba dzieci niepełnosprawnych w gronie dzieci uprawnionych do świadczenia wychowawczego w 2016 r. wyniosła  ok 220 tys. 
Dzięki programowi podniósł się standard życia rodzin pobierających świadczenie wychowawcze, pozwalając rodzinom żyć w poczuciu większego bezpieczeństwa finansowego. Jednym z jego skutków było zmniejszenie się liczby osób korzystających ze świadczeń pomocy społecznej i z pomocy w postaci dożywiania. Warto zwrócić również uwagę na jego aspekt psychologiczny: następuje wzmocnienie więzi rodzinnych i społecznych. W rodzinach wzrasta poczucie godności, samooceny, zaradności i bezpieczeństwa.  Podniesienie do tysiąca złotych najniższych emerytur poprawi sytuację osób, które aktualnie pobierają niskie świadczenie. Będzie to miało niebagatelne znaczenie zwłaszcza w jednoosobowych gospodarstwach emeryckich. Najniższa renta z tytułu częściowej niezdolności do pracy wzrośnie do 750 zł.  Renta socjalna wzrośnie o prawie 100 zł.  Od stycznia 2017 r. zaczęła obowiązywać 13-złotowa minimalna stawka godzinowa. Stawka godzinowa obejmuje również samozatrudnionych, którzy jednoosobowo świadczą usługi dla firm. Przestrzeganie przepisów dotyczących minimalnej stawki godzinowej kontroluje Państwowa Inspekcja Pracy, która w tej sprawie zyskała dodatkowe uprawnienia. Od 1 stycznia płaca minimalna wzrosła o 150 zł i wynosi obecnie 2 tys. zł. To wiadomość ważna dla ok. 1 mln pracujących. Dodatkowo wysokość minimalnego wynagrodzenia nie jest różnicowana ze względu na staż pracy. Każda podwyżka płacy minimalnej realnie przekłada się na poprawę sytuacji najsłabiej zarabiających pracowników. W ślad za minimalną rosną pozostałe płace i minimalna stawka godzinowa. Powiązane z nią są również inne świadczenia. Oprócz podwyżek pracownicy zyskali także większe bezpieczeństwo. Likwidacja tzw. „syndromu pierwszej dniówki” zagwarantowała im umowę od pierwszych godzin pracy, a co za tym idzie korzystanie z przysługujących im świadczeń i uprawnień ze stosunku pracy, oraz z ochrony gwarantowanej przez przepisy ubezpieczeń społecznych. Państwowa Inspekcja Pracy zyskała bardziej efektywne narzędzie do skutecznej kontroli w zakresie legalnego zatrudniania pracowników. Wierzę, że następne działania MRPiPS, zaplanowane na ten rok, również okażą się dobrą zmianą dla kolejnych grup: seniorów, bezrobotnych czy rodzin, wychowujących niepełnosprawne dzieci.  Brak uwzględnienia przy podwyższeniu płacy minimalnej (do 2000 zł brutto) konieczności podwyższenia progów uprawniających do korzystania z pomocy społecznej oraz Funduszu Alimentacyjnego (samotna kobieta z dzieckiem, która przekracza próg uprawniający do otrzymania środków z FA o 9 zł, nie kwalifikuje się również do świadczeń z pomocy społecznej). Brak zastosowania zasady „złotówka za złotówkę” w programie „Rodzina 500+”. Skutkuje to pozbawieniem świadczenia osób, które nieznacznie przekraczają kryterium dochodowe (w przypadku programu „Rodzina 500+” przekroczenie kryterium dochodowego na osobę to pozbawienie prawa do świadczenia na pierwsze dziecko). W innych przypadkach oznacza np. lęk przed otrzymaniem podwyżki wynagrodzenia za pracę, co mogłoby wstrzymać wypłatę świadczenia. Chęć otrzymania świadczenia może też skłonić część osób do rezygnacji z legalnego zatrudnienia. W ten sposób powiększeniu ulec może „szara strefa”. Nierozwiązanie kwestii dzieci z lekkim stopniem niepełnosprawności w odniesieniu do programu „Rodzina 500+”. Oznacza to pozbawienie możliwości pobierania świadczenia na pierwsze dziecko z uwzględnieniem kryterium dochodowego dla dzieci niepełnosprawnych po ukończeniu przez nie 16. roku życia.  Nieuregulowanie (mimo, że rząd Ewy Kopacz zostawił praktycznie gotowy projekt ustawy) kwestii opiekunów dorosłych osób niepełnosprawnych. Chodzi o realizację wyroku TK i poprawę ich sytuacji. W roku 2017 wysokość miesięcznego świadczenia pielęgnacyjnego na rzecz niepełnosprawnego dziecka wynosi 1 406 zł. Tymczasem świadczenie na rzecz osoby dorosłej po spełnieniu kryteriów dochodowych, wynosi maksymalnie 520 zł.  Rząd Prawa i Sprawiedliwości zmienił wiek emerytalny bez patrzenia na konsekwencje realizacji swoich działań w przyszłości. Obniżenie wieku emerytalnego to skazanie Polaków na głodowe emerytury (ubóstwo emerytalne będzie dotyczyło w szczególności kobiet). Spowoduje też dezaktywizację zawodową sporej grupy osób. Kolosalne koszty spełnienia obietnicy wyborczej będą miały konsekwencje nie tylko dla rynku pracy, ale też skutki finansowe. Dlatego rząd już teraz szuka oszczędności (pojawiają się propozycje zmian w zasadach dorabiania przez emerytów, podwyższenie minimalnego stażu uprawniającego do wypłaty emerytury, oskładkowanie umów o dzieło itd.). Wzrost wydatków na politykę społeczną - w 2016 r. ponad 71 mld zł, co stanowi 3,66 proc. PKB. W 2015 r. było to 2,5 proc. PKB (wydatki na program „Rodzina 500+” w 2017 to ponad 23 miliardy zł)."
http://opinie.wp.pl/legenda-o-rycerskiej-armii-niemieckiej-6102008861414529a,"Legenda o ""rycerskiej"" armii niemieckiej Początek Zimnej Wojny i konieczność zajęcia stanowiska w związku ze stratami podczas II wojny światowej przyczyniły się do powstania legendy o „czystym” Wehrmachcie w Niemczech Zachodnich. W różnej formie spotkał się z nią każdy, kto sięgnął po wspomnienia niemieckich oficerów. Wśród dziewiętnastu oskarżonych przedstawicieli systemu nazistowskiego sądzonych przez międzynarodowy trybunał w Norymberdze znalazło się pięciu członków najwyższego dowództwa armii niemieckiej. Wypowiedzi żołnierzy w mundurach bez dystynkcji były niemal identyczne. W ich pewnych siebie i aroganckich przemowach wciąż powtarzały się słowa o poczuciu obowiązku, ewentualnie zaznaczali, że sprawiedliwość „dyktują zwycięzcy”, a wszystkie ich działania były spowodowane poczuciem honoru wojskowego. Nikt z nich nie czuł odpowiedzialności za miliony ofiar niemieckich działań wojennych. Obok byłego marszałka Göringa, sądzonego między innymi za działalność w partii nazistowskiej, najwyższy wymiar kary usłyszeli jedynie były szef sztabu generalnego marszałek Wilhelm Keitel i jego współpracownik, szef sztabu operacyjnego generał pułkownik Alfred Jodl. Warto zaznaczyć, że egzekucja Jodla wywołała wśród Aliantów spory. Jeden z sędziów mówił nawet o porażce sprawiedliwości. Z tego powodu w 1953 r. jego proces przeprowadzono ponownie, jednak zupełną rehabilitację Jodla uniemożliwił nacisk amerykańskiego komisarza okupacyjnego. Erich Raeder został skazany na dożywocie, a Karl Dönitz na dziesięć lat pozbawienia wolności. Znamienne jest, że wielu amerykańskich oficerów marynarki wojennej z admirałem Nimitzem na czele ubolewało nad wyrokiem Dönitza. On sam bez oznak żalu skomentował to jako „typowy przykład amerykańskiego poczucia humoru”. Procesy te były bardzo skomplikowane, ponieważ wraz z eliminacją nazizmu próbowano również pozbyć się podstaw niemieckiego militaryzmu.  Podobną strategię obrony, opartą na zakłamywaniu rzeczywistości i świadomym zatajaniu informacji, wybrali oskarżeni w ramach procesu dowództwa naczelnego, który odbył się w 1948 r. Czternastu feldmarszałków i generałów nie wyraziło najmniejszego żalu nawet wobec przerażających dowodów na ich zbrodnie wojenne i zbrodnie przeciwko ludzkości. Wszyscy uważali, że nie ponoszą za nie odpowiedzialności osobistej i odwoływali się do odgórnie wydanych rozkazów. Ich zdaniem winni byli zwłaszcza ci, którzy w czasie procesu już nie żyli. Ponieważ sędziowie wymierzali sprawiedliwość jedynie na podstawie winy indywidualnej, bez względu na strukturę hierarchii wojskowej, w tym przypadku kary były stosunkowo łagodne. Paradoks tej sytuacji był widoczny już podczas procesu marszałka Alberta Kesselringa (1946/1947) oraz później, podczas procesu bardzo popularnego Ericha von Mansteina (1949). W drugiej połowie lat 40. stosunek opinii publicznej do procesów był znacznie łagodniejszy. Wyraźną rolę w tej kwestii odegrała rozpoczynająca się Zimna Wojna – zwycięskie kraje zachodnie zawiązujące w Europie nowe sojusze przymykały oczy na zbrodnie dawnych wrogów, a przyszłych sprzymierzeńców. Kesselring, sądzony za okrucieństwa popełnione pod jego dowództwem we Włoszech, wciąż nie zgadzał się z zarzutami i twierdził, że „niemieccy żołnierze pomimo krwawej sztuki wojny kierowali się względami humanitarnymi, kulturalnymi i ekonomicznymi, które rzadko występują w wojnach tego typu“. W rzeczywistości w konsekwencji działań Wehrmachtu we Włoszech w latach 1943–1945 zginęło 46 000 internowanych żołnierzy włoskich i jeńców wojennych, 37 000 osób deportowanych z powodów politycznych, 16 000 włoskich cywilów i 7 400 Żydów. Wbrew słowom Kesselringa, nie świadczyło to o „czystej“ wojnie.  Jeszcze większy wpływ zimnej wojny był odczuwalny podczas procesu von Mansteina. Pierwszy strateg , zawsze wierny rządowi nazistowskiemu, regularnie dostawał raporty z działalności Einsatzgruppe D, która podlegała jego 11 Armii. Jednak w nowej sytuacji geopolitycznej popularny oficer miał stać się „symbolem pojednania“, w ten sposób chciano rozgrzeszyć Niemców. Przeciwko „poniżaniu” niemieckiego marszałka występowali głównie Brytyjczycy, a wyidealizowany pogląd o jego nienaganności zaszedł tak daleko, że były premier Churchill opłacał jego brytyjskiego obrońcę. Mimo, że von Mansteina skazano na 18 lat pozbawienia wolności, został zwolniony już w 1953 r., a jego „dobre imię” w ogóle nie ucierpiało. Był przedstawiany jako uosobienie pruskiego honoru wojskowego, co dobrze widać w mowie jego obrońcy: „Dla Niemiec Manstein nigdy nie będzie zbrodniarzem wojennym. Jest bohaterem swojego narodu i nim pozostanie.“ To właśnie von Manstein stał się jednym z głównych bohaterów legendy o „nieskazitelnym Wehrmachcie“, którą zaczęli podczas Zimnej Wojny tworzyć nie tylko byli generałowie niemieccy, ale także ich dawni wrogowie z Zachodu. Procesy przedstawicieli systemu nazistowskiego od początku były prowadzone tak, by uniknąć późniejszych fałszywych interpretacji i legend. Jak tłumaczył jeden z amerykańskich oskarżycieli: „Bez skazania dwóch czy trzech feldmarszałków i dwunastu generałów, podobnie jak to było po I wojnie światowej, ludzie mogliby odnieść wrażenie, że generałowie byli lub są dobrymi, starszymi, dobrze wykształconymi panami, którzy nie dopuszczali się czynów, o jakie zostali oskarżeni, a nawet nie chcieliby mieć z nimi nic wspólnego. Zdemaskowaliśmy ich i teraz muszą się pokazywać w prawdziwym świetle. Jestem przekonany, że dzięki temu w przyszłości ludzie nie będą ślepo wierzyć w mundury generałów i nie będą od nich oczekiwać ponownej chwały Niemiec"". Ze względu na sytuację polityczną oraz zręczną argumentację oskarżonych i ich obrońców, legenda o honorowym Wehrmachcie, sprowadzonym na złą drogę przez podstępny system polityczny, stawała się coraz bardziej wyraźna. W znacznej mierze wpłynęły na to również starania zwykłych Niemców o usprawiedliwienie ofiar wojny. W Wehrmachcie w latach 1935–1945 służyło ponad 18 milionów Niemców, więc była to w tych czasach nieodłączna część niemieckiego społeczeństwa, a nie zwykła instytucja. Znacznie łatwiej było więc traktować poległych synów jak bohaterów, a nie jak zbrodniarzy. Jak zauważył Wolfram Wette, autor ciekawego opracowania na ten temat, proces gloryfikacji armii niemieckiej w Niemczech Zachodnich zaczął się od najbardziej kontrowersyjnego zjawiska – Holocaustu. Uczestnictwo Wehrmachtu w tych przerażających i zbrodniczych działaniach nie zostało uwzględnione ani w Norymberdze, ani podczas kolejnych procesów. Niemieckim przedstawicielom wojskowym z biegiem czasu udało się wmówić, że za śmierć milionów niewinnych Żydów odpowiadali jedynie członkowie SS, podlegający bezpośrednio rozkazom Hitlera i Himmlera. Albert Kesselring na fotografii z 1940 r. jako generał lotnictwa z Krzyżem Rycerskim i jako jeniec na fotografii z raportu o uwięzieniu. Podczas powojennego procesu powiedział, że kiedyś Włosi postawią mu pomnik. Kluczowym świadectwem w obronie Wehrmachtu stały się popularne wspomnienia dowódców wojskowych. Już w 1946 r. polecono zebrać pamiętniki niemieckich oficerów w ramach programu historycznego zainicjowanego przez armię amerykańską. Nad swoimi wspomnieniami w okresie powojennym pracowało ponad trzystu generałów, a całym projektem kierował były szef sztabu generalnego, poważany generał pułkownik Franz Halder, który tłumaczył współpracę z armią amerykańską próbą „kontynuowania walki z bolszewizmem”. Halder, który sam siebie przedstawiał jako odważnego oponenta Hitlera, stał się w znacznej mierze ideologiem „legendy o czystym koncie“ armii niemieckiej. Dla nowych „pisarzy” stworzył jasny kontekst polityczno-historyczny, w którym wystarczyło umieścić swoją własną historię. Historyk Bernd Wegner krótko scharakteryzował jego strategię: „Wehrmacht jako całość, ale przede wszystkim dowództwo, stało się historycznymi ofiarami Hitlera, zostało wykorzystane przez jego zbrodniczą politykę. Próbowano stawiać mu opór na różne sposoby, nawet poprzez zamordowanie tyrana – pod hasłem „Dwudziesty lipca”. Z tej perspektywy sposób prowadzenia wojny w cudowny sposób rozbiega się z celami politycznymi rządu. Jeżeli wojna nie była po prostu zbiegiem okoliczności lub koniecznym rozwiązaniem zapobiegawczym, przedstawiano ją jako dzieło demoniczne i ahistoryczne, była po prostu „wojną Hitlera”. Od wodza i wojny można było się dystansować na dwa sposoby: z jednej strony moralnie, czyli dokładne oddzielając czyste i porządne prowadzenie wojny przez Wehrmacht od brudnych i krytykowanych przez opinię publiczną działań SS. Z drugiej strony dystans pojawiał się w wymiarze profesjonalnym i specjalistycznym – niepowodzenia operacyjne i strategiczne przypisywano warunkom pogodowym i geograficznym, a przede wszystkim dyletanctwu Hitlera. Nigdy nie wspominano o własnych błędach w taktyce i dowodzeniu"". Halder i jego biuro mieszczące się w Karlsruhe zyskał w latach 50. monopol na prezentowanie historii wojny. Swoją interpretację narzucał nie tylko byłym oficerom, którzy bez zastrzeżeń ją przyjmowali, ale również profesjonalnym historykom i badaczom. Oficjalnym celem Haldera było stworzenie pomnika bohaterstwa armii niemieckiej, mniej się mówiło o próbie zacierania śladów, przeinaczaniu faktów i wywieraniu wpływu na opinię publiczną. Wbrew późniejszej krytyce i obiektywnej ocenie sytuacji, wiele stereotypów wymyślonych w jego biurze w Karlsruhe przetrwało do dziś – profesjonalizm oraz do pewnego stopnia niezwyciężoność Wehrmachtu, obraz rycerskich, honorowych i empatycznych oficerów, wrogość wobec przedstawicieli rządu i SS, późniejsza refleksja i „odkupienie“ w postaci poświęcenia się narodowi i ojczyźnie. Takie brzmienie mają wspomnienia samego Haldera, a także Dönitza, Guderiana, Kesselringa oraz bestseller von Mansteina o wymownym tytule Stracone zwycięstwa. Wspomnienia opisujące zmarłych dowódców, takich jak Rommel czy Paulusa można porównać do hagiografii. Doświadczeni dowódcy błyskotliwie analizują swoje umiejętności strategiczne, krytycznie opisują ciężkie stosunki między swoimi kolegami oraz żałują, że wcześniej nie zdemaskowali zdeprawowanego charakteru Hitlera. Nie wspominają jednak o bliskości z elitą nazistowską oraz o mordowaniu Żydów. Naturalnie teksty tego typu stały się punktem wyjściowym dla całej generacji historyków piszących o wojnie. Ich wpływ na niemiecką opinię publiczną w latach 50. był ogromny. Oczyszczeni generałowie Haldera mogli być zadowoleni. Jak zauważył Wolfram Wette: „Kiedy Amerykanie w 1958 r. przekazali więzienie w Landsbergu (znajdowali się w nim zbrodniarze wojenni), prawda o wojnie wyniszczającej prowadzonej przez Wehrmacht, której większość Niemców nigdy nie zaakceptowała, dawno była przeszłością. Żywa była natomiast legenda o „normalnej wojnie”: epos o honorze i „czystym koncie” Wehrmachtu, który pozwolił milionom niemieckich żołnierzy czcić poległych kolegów i odnaleźć sens własnej, pełnej poświęceń służby"". Dawni członkowie Wehrmachtu odnieśli zwycięstwo w bitwie o swój pozytywny wizerunek jedynie na Zachodzie. W bloku wschodnim, oczywiście ze względu na sytuację polityczną, obraz Wehrmachtu pozostał taki sam, jaki prezentowała propaganda wojenna. Dzieła autorów z bloku wschodniego były na Zachodzie oceniane jako tendencyjne. Nie odbiegały jednak od rzeczywistości, bardziej jak te produkowane przez Haldera i jego współpracowników. Dobrym przykładem jest interpretacja bitwy o Stalingrad, uważanej zarówno przez Sowietów, jak ich przez stronę zachodnioniemiecką za wielki epos narodowy.  Defilada zachodnioniemieckiej straży granicznej (Bundesgrenzschutz) w Lubece w 1961 r. Mundury strażników przypominają te z czasów III Rzeszy, lecz Bundeswehra przyjęła styl umundurowania NATO. Z powodu monopolu władzy, pierwsze dzieła historyczne odkrywające niewygodną prawdę o wojnie na froncie wschodnim zaczęły się pojawiać dopiero trzydzieści lat po zakończeniu konfliktu. Franz Halder, który naciskał, by zwracać się do niego „panie generale“ i z zamiłowaniem krytykował prace historyczne, zmarł w 1972 r. Niedługo po tym zaczęły pojawiać się książki, które demaskowały fałszywy wizerunek Wehrmachtu. Na początku lat 80. można je było podsumować słowami czołowego niemieckiego historyka wojennego, Manfreda Messerschmidta: „Wojna ze Związkiem Radzieckim była ofensywna, podobnie jak wszystkie inne niemieckie działania wojenne od 1939 r. Jeżeli spojrzymy ogólnie na zbrodnie wojny ofensywnej, powinna ona być rozpatrywana w kategorii czynu kryminalnego zaplanowanego przez dowództwo Wehrmachtu, armii, lotnictwa i marynarki wojennej. Jest to absolutnie najciemniejsza strona historii niemieckiej wojskowości.” Do przełomowych prac bezpośrednio nawiązały kolejne badania, niemiłosiernie odkrywające fakty łączące Wehrmacht z Holocaustem i innymi zbrodniami przeciwko ludzkości. Krytyka historii armii niemieckiej najbardziej skupiała się na powstającej od 1954 r. Bundeswehrze, której związek z armią nazistowskich Niemiec odnaleźć można było nie tylko na poziomie personalnym, ale również symbolicznym tzn. wojna z ZSRR wciąż tak jakby trwała. Obrona Wehrmachtu była w interpretacji armii zachodnioniemieckiej bronieniem swoich własnych wartości. W latach 50. nazwiskami byłych dowódców nazywano koszary, bez względu na to, że byli oni antysemitami i wspierali rządy Hitlera. Takiego wyróżnienia doczekali się Rommel, Hasso von Manteuffel oraz Eduard Dietl. Obiektywne spojrzenie na problematyczną historię armii niemieckiej podczas II wojny światowej było wprowadzane bardzo powoli. Szczególny wpływ na tę sytuację miały związki weteranów, które ze znacznym niepokojem odnosiły się do jakichkolwiek wystąpień przeciwko dogmatowi o nieskalanym honorze. Badania Manfreda Messerschmidta były przez nich uważane za „złośliwe i upokarzające atakowanie honoru niemieckich żołnierzy“. Dość jasny jest sens słów byłego generała brygady Hansa Karsta odnoszący się do nowych badań: „Żaden inny naród na świecie nie zachowałby się w taki sposób i nie stworzyłby z milionów poległych na froncie oraz w obozach jenieckich przedmiotu takich „badań”. Podczas gdy za granicą podziwia się działania wojenne Wehrmachtu, żołnierze, którzy przecież podlegali dowództwu ukierunkowanemu politycznie są w swojej ojczyźnie znów oczerniani. Jest do druga fala krytyki, która szerzy się w mediach od 1979 r.“ 
Wielka wystawa o Wehrmachcie z lat 1995–1999 w pełni ukazała fałsz całej legendy, od której stopniowo odchodziła nie tylko opinia publiczna, ale także czołowi przedstawiciele armii niemieckiej. Dawniej pomijane i niepożądane wspomnienia, są obecnie przedmiotem badań i prawdziwymi bohaterami stają się pojedynczy żołnierze, których czyny wskazują na oddanie wyższym zasadom moralnym, a nie na ślepą wierność niemieckiemu nazizmowi. Mimo to, fałszywa legenda przetrwała w świadomości wielu osób, nie tylko w Niemczech.  Michal Konečný Źródła: Messerschmidt, M.: Die Wehrmacht im NS-Staat. Zeit der Indoktrination. Hamburg 1969Wegner, B.: Erschriebene Siege. Franz Halder, die „Historical Division“ und die Rekonstruktion des Zweiten Weltkriges im Geiste des deutschen Generalstabes, In: Hansen E., W. – Schreiber, G. – Wegner, B. (Hrsg.): Politischer Wandel, organisierte Gewalt und nationale Sicherheit. Leinen 1995"
http://opinie.wp.pl/kazimierz-kutz-polska-przestala-byc-krajem-demokratycznym-6091386527868033a,"Kazimierz Kutz: Polska przestała być krajem demokratycznym Najwyższa pora - i tak się właśnie dzieje - żeby nie partie, tylko społeczeństwo się obudziło. My nie chcemy takiego państwa. My nie chcemy się bać - mówi Kazimierz Kutz w rozmowie z Ewą Koszowską. Ewa Koszowska: Znowu o Polsce? Nie ma innych tematów? To pańskie słowa. Kazimierz Kutz: Beznadziejna sprawa. Dlaczego? Dla higieny społecznej i zdrowia Polaków powinno się przestać ględzić o Polsce. Nasz kraj jest strasznie wyniszczony przez rządy marnych ludzi z PiS-u. Ciągłe gadanie o Polsce jest dla nich wsparciem. A już czas jest, żeby się sprzeciwić, a nie wspierać.  Polacy się sprzeciwiają. Wychodzą na ulice i manifestują w całym kraju. PiS uważa, że w tych demonstracjach biorą udział starzy ludzie - biedni emeryci i renciści, jak to powiedział obrzydliwie prezes: ""ludzie specjalnej troski"". To straszne słowa. Czysty faszyzm. Dlatego tak mnie cieszy, że po raz pierwszy po wejściu w nowy ustrój - w ramach tego przeciwrządowego narastającego buntu społecznego - na ulice wyszli studenci w 11 miastach. To jest bardzo ważny dzień dla mnie i dla całej Polski. Ku mojemu szczęściu, po raz pierwszy ruszyła także młodzież na Śląsku. Miał być wielki protest, ale studenci nie przyszli. W niektórych miastach pojawiło się zaledwie kilkadziesiąt osób. Tak PiS-u wystraszyć się nie da... Następnym razem przyjdą już tysiące.  Uważa pan, że demonstrantów może być więcej? Nadzieją są kobiety.  Kobiety obalą rząd Szydło? Myślę, że jak dojdzie do buntów społecznych, to kobiety na pewno się dołączą. Pokazały już, że są solidarne i nie warto z nimi zadzierać.  One myślą inaczej. Patrzą na świat kobiecy i traktują mężczyzn jako przygłupów. Mówią: „mamy prawo decydować o swoim ciele, odpierd…e się od nas”. Każdy jest własnością siebie. Ani łapy kleru, ani PiS-u nie mają prawa wciskać się między uda kobiet. Następnym razem, jak kobiety się wkur..., to możemy być pewni, że się to wszystko rozleci. Ujawnią ukrytą gdzieś energię, która już raz buchnęła, i dopną swego. Dla mnie kobiety są taką cichą gwarancją, że będzie dobrze. A przy tym może obudzi się mój Śląsk - teraz taki obły i niechętny. Bo jako Ślązak jestem nie tylko gorszego sortu, ale gorszy w ogóle. Ślązacy w Polsce nie mają nic do powiedzenia. Polska, i ta przedwojenna i powojenna, dostała Śląsk ze Ślązakami. I Śląsk wzięli, ale go nie uznali. Ślązacy nie mają prawa do swojej inności. A są absolutnie czystą, bardzo dużą grupą etniczną. Co stoi na przeszkodzie, żeby Ślązacy byli uznawani za mniejszość etniczną? Niech pan mi to powie. To rozbuchana nienawiść, która bierze się z braku empatii do wszystkiego co inne. Są dwa narody w Polsce. Musi dojść do przesilenia. Wygląda na to, że coś się kończy. Żałosne jest to, że we wszystkich krajach cywilizacyjnych w Europie istnieje etniczność. W Niemczech, to jest powód do dumy i nie ma tam żadnych sprzeczności między poczuciem narodowym a etnicznym. Wręcz przeciwnie. To jakby wzbogaca. A u nas zorganizowani Ślązacy są uważani za grupę przestępczą - antypolską, bo niemiecką. Ślązacy są przytłumieni, mają relatywnie słabe poczucie tożsamości śląskiej. Bardzo wiele z nich źle na Śląsku się czuje. To jest taki martwy teren, przez to, że ma w sobie stare zakwasy urzędniczego i politycznego negatywnego stosunku do Ślązaków, którzy ani nie są Niemcami, ani nie są Polakami. I to jest główny problem, może nawet nie Śląska i Ślązaków, ale właśnie Polski. Tej przyszłej Polski, która będzie musiała wrócić do Europy. Pana hasło życiowe brzmi: ""wszystko, co antyśląskie, jest antypolskie"". Tak jest. A Jarosław Kaczyński w swoim raporcie nazwał mnie ""anty-Polakiem"", co według jego logiki oznacza, że jestem zakapturzonym Niemcem. Tymczasem to jego obsesyjna antyśląskość jest dowodem na to, że jest odwrotnie.  Ja mam nieco inne oko na Polskę, zawsze tak było, czego dowodzi moja działalność artystyczna i publicystyczna. Za chwilę ukaże się moja nowa książka ""Fizymatenta"" - wybór felietonów, które piszę od 12 lat w katowickiej Gazecie Wyborczej. To są teksty skierowane do mieszkańców województwa śląskiego, zwłaszcza do Górnoślązaków, czyli moich ziomków, żeby im objaśniać świat, Polskę i podtrzymać ich na duchu. Co się zmieniło w Polsce od 2004 roku, od kiedy zaczął pan pisać felietony? Wszystko się zmieniło. Polska jest w żałosnym stanie. Cały dorobek wieków, od przejęcia władzy przez PiS, jest systematycznie, brutalnie niszczony.  W jednym z felietonów stwierdził pan, że ""dziś polski diabeł ma twarz Kaczyńskiego, który obudził się w nim wraz ze śmiercią brata"". Ale zgodzi się pan chyba, że jest także sprawnym politykiem i dobrym przywódcą?  On jest demonem politycznym. Wyhodowany razem z bratem z przeznaczeniem na człowieka, który będzie rządzić tym krajem. Jest żądny władzy i dlatego sytuacja w Polsce tak się zaostrzyła. Moje felietony są kroniką czasu. Od samego początku rozgryzłem Kaczyńskiego i przewidziałem, co się stanie. Prezes wychował się w rodzinie arcypolskiej w guście wschodnim. Matka Kaczyńskiego miała misję supermatki - robiła wszystko, by wychować synów-patriotów. Przejęła męską rolę, była im matką i ojcem. A oni, jak wiemy, nigdy nie umieli nawiązać kontaktu z rówieśnikami. Zawsze byli z kimś skonfliktowani. Ich nacjonalizm jest autentyczny. To jest nacjonalizm, który wyrósł na glebie rosyjskiej. I to, co Kaczyński dzisiaj robi, to jest konstrukcja bolszewizmu, bo on się wychował w bolszewizmie. I z bratem tworzyli tandem, który w odpowiednim momencie się ujawnił.  Ale skuteczny tandem. W polityce osiagneli bardzo dużo... Śmierć brata jest w tej chwili najważniejszą sprawą. On stracił kogoś, bez kogo nie może żyć, bo oni byli tak bardzo sprzęgnięci ze sobą. Byli inteligentni i mieli swój świat. Jednocześnie byli słabo ulokowani w rzeczywistości. Prezes PiS nie ma konta w banku, nie wie, ile kosztuje kartofel. Z takiej pedagogiki wyrastają ludzie, którzy bardzo często mają zwichniętą psychikę.  Prezes PiS żyje z potrzeby zemsty brata. Czyni z tego kult religijny, program polityczny. I czuje się misjonarzem tej Polski, w której go wyhodowano. To jest bardzo silna motywacja. On to realizuje. Jest do tego dobrze przygotowany, bo nie marnował życia. Jest skupiony na jednym i tym się bawi.  W jaki sposób? Wystarczy sobie przypomnieć grudniową awanturę w Sejmie. On jest wtedy szczęśliwy i klaszcze. Jak dziecko, które dostało nową zabawkę. A jak wyjeżdżał samochodem z Sejmu... Widziała pani? Widziałam. Wydarzenia wymknęły się spod kontroli. Wokół niego ludzie się przepychali, krzyczeli, a on siedział szczęśliwy z uśmiechem na ustach. On się bawi państwem, nami się bawi, bo nic innego nie jest w stanie go rozweselić. To nie jest człowiek, który konsumuje kulturę. To nie jest człowiek, który się upija, który się łajdaczy.  To akurat dobrze... Kazimierz Wielki miał słabość do kobiet, był wrażliwy na ich wdzięki, mimo tego, że miał kilka żon. Pozwolił osiąść w Polsce Żydom. Sprowadził ich, bo byli inteligentni. Chciał poznać sposoby nowoczesnej ekonomii, interesowały go banki, pieniądze itd.  W tle była miłość do Esterki. Miał do niej słabość. Nawiązał z nią romans i sprawa wymknęła się spod kontroli. Doszło do skandalu. Król jak się zakochał, to się kochał do zatracenia. Zamiast zajmować się rządzeniem, oddawał się uciechom fizycznym. Nikt nie był w stanie go powstrzymać. W efekcie postanowiono go publicznie upomnieć i wynajęto kaznodzieję, który na mszy królewskiej oskarżył go o zdradę państwa. W Krakowie wybuchł taki bunt przeciwko królowi, że wydał on zarządzenie godziny policyjnej. On sam był jedynym, który ją łamał. Kiedy wszyscy siedzieli w domach, on wymykał się do Esterki (śmiech).  I jaki z tego morał? Chodzi mi oto, że współczesny władca musi być człowiekiem pełnym życia itd. Dlaczego Angela Merkel, brzydulka z NRD, gdy została przyjęta do biura zaczęła od parzenia kawy… ...co zresztą robi do dzisiaj. Podobno w swoim gabinecie sama parzy kawę sobie i swoim gościom. No właśnie. Została jedną z najbardziej wpływowych kobiet świata. Ma niesamowite doświadczenie, jest otwarta, także w stosunkach z Polską. Przyjeżdżała tutaj w czasie studiów, widziała, co się dzieje. Jest wspaniała, nie brzydzi się innymi, nie udaje. A Kaczyński - mówiąc w przenośni - jest niejadalny. I to jest straszna tragedia Polski. Mamy przywódcę, który jest wyalienowany i odcedzony od życia społecznego. Ten człowiek nigdzie nie chodzi, nigdzie się nie pokazuje. To jest nieszczęście Polski. Już nie mówiąc o jego tragedii... Mówi pan, że Kaczyński jest wyalienowany. Tymczasem przyjeżdża do Polski Merkel i z kim chce rozmawiać? Właśnie  z nim.  Merkel była tu w bardzo ważnej sprawie. Polskę ona może mieć w dupie, skoro ma swoje problemy. Ale rozpada się Europa i ona musi wiedzieć, po której stronie będzie stał Kaczyński. Dlatego, że Europa musi się od nowa zorganizować. Ona się nie rozpadnie, tylko wróci do starej grupy pierwszej i wypruje Polskę.  Unia Europejska to najlepszy wynalazek w historii ludzkości. To, że możemy do niej należeć, jest tak ważne dla Polski, jak przyjęcie chrześcijaństwa. I Kaczyński to niszczy. On pisze dokładny scenariusz Putina, jakby był jego agentem i spycha nas na Wschód. Już nas nie ma. Nigdzie nas nie zapraszają, nie pytają o zdanie itd. A on w tej swojej jakieś chorobliwej manii robi państwo narodowe w oparciu o grupy powstań. Na to już nie można patrzeć. Grzebią w więzieniach, w UB, przebierają się, biegają, rekonstruują bitwy. To nie jest normalne.  Mówią, że to patriotyzm. No właśnie, przecież oni żyją w przeszłości. Ja tego nie rozumiem. Trzeba myśleć do przodu. Zamiast  dbać oto, żeby ludzie się kształcili, żeby mieli lepiej – tak jak jest na zachodzie Europy - to oni robią wyspę staroci, opartą na odwiecznym, ludowym Kościele. Całej tej wielkiej magmie nieszczęść powstańczo-wojennych. To jest nasza specjalność, wielkie nieszczęście. To są ludzie o zacofanych poglądach, którzy decyzje podejmują na poziomie wiary. Marnujemy wszystkie nasze wysiłki. Za chwilę coraz więcej młodych ludzi, których tu kształcimy, będą opuszczać Polskę. Boom emigracyjny sprzed kilku lat wyraźnie się skończył. W tej chwili coraz więcej Polaków wraca chociażby z Wysp. Bo nie zdają sobie sprawy, co tu się dzieje. Nikt nie będzie tu chciał żyć, w takim zaduchu. Mamy otwarte granice. Prawie każdy zna język angielski. Co drugi ma już krewnych za granicą. Po wojnie 2 miliony Ślązaków emigrowało. Ślązacy mają wszędzie krewnych. To nie będzie wyjazd biednych krewnych do brudnej roboty. Będą uciekać ludzie wykwalifikowani, z doświadczeniem, ze świadomością tego, co trzeba mieć, by coś w życiu osiągnąć. Nie można żyć w kraju, w którym śmierdzi stalinizmem. Ludzie chcą oddychać powietrzem wolności, bo to jest nam najbardziej potrzebne. Człowiek nie chce się dusić. Dusiliśmy się przez całe lata. I pamięć o tym głęboko w nas tkwi.  Jednocześnie rząd prymitywnie pojmuje politykę demograficzną. Dają najbiedniejszym, co w konsekwencji prowadzi do tego, że w biednych rodzinach rodzi się dużo dzieci, które nie będą miały zagwarantowanego pełnego rozwoju edukacji. Ci z bogatszych rodzin będą wysyłać dzieci za granicę, by żyły w lepszym świecie. Tu w Polsce powinno się stwarzać lepsze warunki do nauki. Korzystać z potencjału umysłowego Polaków. A my bronimy religii w szkołach. Najlepiej, gdyby wszyscy uczestniczyli w pielgrzymkach, przebierali się w mundurki i odgrywali na podwórku powstanie styczniowe. Infantylizm w Polsce. Polska władza jest na poziomie infantylizmu. A jeśli ten infantylizm tyczy się ludzi dorosłych, to jest idiocenie. 500 zł na dziecko pomaga wyjść z biedy. Dzięki tym pieniądzom rodzice inwestują w przyszłość dzieci.  To nie jest zła rzecz. Ale mówi się przecież o tym, że w budżecie może zabraknąć pieniędzy. Dobrze, że dzieci w końcu lepiej chodzą lepiej ubrane, lepiej jedzą, mają sprzęt, z którego korzystają. Ale moim zdaniem, to powinno iść w zupełnie innym kierunku. Upłyną całe lata, zanim rodzicom wbije się do głowy, że powinni zabezpieczyć przyszłość dzieci. Ich edukację. Bez pobudzenia osobowości, spełniania potrzeb intelektualnych młodych ludzi i podwyższenia jakości ich myślenia, to są źli rodzice.  Może trochę więcej dzieci dzięki 500+ się urodzi, ale co z tego, jak to będą dzieci z biednych rodzin. Powinno się kombinować, co zrobić, żeby bogate rodziny miały więcej dzieci, bo to one gwarantują warstwę średnią.  W takich rodzinach od początku do końca w dziecko się inwestuje. A tam na dole pojęcie inwestycji nie istnieje. To jak, według pana, powinno się inwestować w dzieci? Na przykład wyłuskiwać talenty. Ktoś powinien przyjść i powiedzieć: proszę pani, to dziecko musi iść do lepszej szkoły. Za tym powinny iść stypendia. Tak stworzony system to ja rozumiem! A to, co mamy teraz, to urawniłowka w duchu populistycznym. To rodzaj przekupstwa. Rzucimy im 500 zł, to będą na nas głosować. Jeśli polityk tak myśli, to on się do polityki nie nadaje. Polityk powinien się zajmować rozwojem społeczeństwa, a nie władzą swojej partii.  Społeczeństwu to nie przeszkadza. W sondażach PiS jest ciągle na prowadzeniu. Niech pani temu nie wierzy.  Jak to? Ludzie nie chcą się wdawać w polityczne spory. Stoją z boku, domagają się swoich praw, nie mają szacunku do tej partii. I unikają sondaży. Bo przecież PiS ma swoich ludzi wszędzie. Wszystko mogą sfałszować. Mają swoją stacje telewizyjne, swoją prawicową prasę, robią z prezesa wielkiego polityka, a z jego brata - świętego.  Może byłoby inaczej, gdybyśmy mieli inną opozycję.  Nie sądzę. Opozycja robi, co do niej należy. Jeśli chodzi o ludzi z KOD - to są dopiero nowalijki, które muszą nabyć doświadczenia.  To doświadczenie nie powinno polegać na wystawianiu lewych faktur... To propaganda. Znęcają  się nad Kijowskim, bo jest groźny. W związku z tym próbują go jakoś wyeliminować. Zaczekajmy i nie stawiajmy krzyżyka na KOD-zie, tym bardziej, że to jest ruch społeczny, a nie partia. Rządząca partia będzie próbowała stworzyć takie warunki, żeby nie pozwolić KOD-owi na rozwój. Musimy walczyć z tym rządem. Dlatego że są to rządy egoistyczne, które chcą nam narzucić swój świat. Świat obrzydliwy, który już dawno nie powinien istnieć w naszych głowach. Nie ma dzisiaj takiej możliwości, żeby można było w skali państwowej uszczęśliwiać ludzi na siłę. A Kaczyński tak myśli. Chce z nas zrobić dobrych katolików, patriotów i chce się cieszyć szacunkiem. Być ojcem narodu, żeby mu dzieci co roku kwiatki przynosiły, śpiewały piosenki itd. Umiłowany przywódca Korei Północnej Kim-Ir-Sen był taki.  Jarosław Kaczyński niedawno odebrał tytuł ""człowieka wolności"" tygodnika ""wSieci"".  Najlepsi satyrycy by na coś takiego nie wpadli. To teatr, który tworzy rząd PiS-u. Wynajmują scenę, on siedzi na honorowym miejscu, i udają wielkości polityczne na własną miarę. To jest żałosne. Oni mają społeczeństwo za durniów  Z drugiej strony jego minister obrony narodowej jedzie kawalkadą, rozwala samochody. Nawet nie popatrzy, czy ktoś zginął. Moim zdaniem to są symptomy agonalne. Zmietli całą strukturę prawną w Polsce. Teraz szykują wielki skok na samorządy. Kaczyński nie uznaje konstytucji. On ją tylko obchodzi zarządzeniami itd. Właściwie Polska przestała być krajem demokratycznym. To rozwija się w niesamowitym tempie i dlatego najwyższa pora - i tak się właśnie dzieje - żeby nie partie, tylko społeczeństwo się obudziło. My nie chcemy takiego państwa. My nie chcemy się bać! W powietrzu wisi już sytuacja, w której będziemy mieć do czynienia z pierwszymi więźniami politycznymi. Ta prowokacja jest w toku. Ufam, że te ćwierć wieku wolności spowodowało, że Polacy zasmakowali najpiękniejszego daru, czyli daru wolności. I nie pozwolą sobie go odebrać. Najważniejsze, że młodzież też o to walczy. Nie o jakąś partię, nie o program. O życie człowieka-Polaka na swojej ziemi. Rozmawiała Ewa Koszowska, WP Opinie Kazimierz Kutz - urodzony 16 lutego 1929 roku w Szopienicach. Człowiek wszechstronny: wybitny reżyser filmowy, teatralny i telewizyjny, scenarzysta, polityk, działacz społeczny, publicysta i pisarz. Całe życie związany ze Śląskiem. W czasie wojny wywieziony na roboty do Niemiec, po wyzwoleniu kończy gimnazjum w Mysłowicach, następnie Państwową Wyższą Szkolę Filmową w Łodzi. Zostaje asystentem Andrzeja Wajdy przy ""Pokoleniu"". Debiutuje w 1959 roku „Krzyżem Walecznych”. Wyreżyserował ponad dwadzieścia filmów fabularnych, z czego sześć o Górnym Śląsku, oraz wiele sztuk teatralnych, w tym dla Teatru Telewizji. W latach 1997–2015 senator IV, V, VI i VIII kadencji, wicemarszałek Senatu V kadencji, oraz poseł na Sejm VI kadencji. Jest autorem książki „Klapsy i ścinki. Mój alfabet filmowy i nie tylko”. W 2010 zadebiutował jako powieściopisarz książką ""Piata strona świata"". Wielokrotnie nagradzany za swój dorobek artystyczny. W 2005 otrzymał Złoty Medal ""Zasłużony Kulturze Gloria Artis"" za wybitne osiągnięcia kulturalne rangi międzynarodowej, a w 2010 roku tytuł honorowego obywatela Katowic.  Książka Kazmierza Kutza ""Fizymatenta"" (wyd. Agora) będzie miała swoja premierę 16 lutego. Fizymatenta - słowo to narodziło się dzięki wojnie francusko-pruskiej (1870-71), w której po raz pierwszy Ślązacy musieli służyć w armii niemieckiej. Kiedy Niemcy podbili Paryż i chłopcy zaczepiali panienki w wiadomych celach, często z ich ust padało zdanie: ""Faisez ma tante!"", czyli ""Weź się za moją ciotkę"" (w gwarze: ""Podupcz se mojom ciotke!""; w znaczeniu: staruszkę). Zaadoptowane w gwarze dobrze przylega do spraw małych i większych, na przykład do losów Śląska."
http://opinie.wp.pl/joanna-mikos-czy-jaroslaw-kaczynski-to-macho-6093951282512513a,"Joanna Mikos: Czy Jarosław Kaczyński to macho? „Kaczyński to nie jest człowiek, który się upija i łajdaczy, a współczesny władca powinien być człowiekiem pełnym życia” – mówi Kazimierz Kutz w wywiadzie z Ewą Koszowską (WP Opinie). Według niego, lider PiS powinien konsumować życie, a w domyśle kobiety, przynajmniej z takim apetytem jak Kazimierz. Pół biedy gdyby reżyser miał na myśli byłego premiera, ale jemu chodzi o króla Kazimierza III Wielkiego. Tego samego „co zastał Polskę drewnianą, a zostawił murowaną” oraz, przy okazji, był jednym z największych donżuanów w historii Polski. Trzeba przyznać, że Kutz bardzo wysoko ustawił poprzeczkę Kaczyńskiemu.   Czytaj także: Polska przestała być krajem demokratycznym. Rozmowa z Kazimierzem Kutzem  Przy erotycznych wyczynach Kazimierza Wielkiego współczesne polskie seksafery z udziałem polityków, zdrady i rozwody wśród konserwatywnych posłów PIS czy służbowe romanse wypadają  blado. Esterka, Cudka, Krystyna Rokiczana to tylko niektóre z kochanek Kazimiera Wielkiego, który łajdaczył się bez opamiętania. Według Długosza „utrzymywał dziesiątki nałożnic, zarówno jawnych, jak i pokątnych, których „tłumy, jak jakieś siedliska sromoty, porozmieszczał” w różnych miastach. Jan z Czarnkowa odnotował z kolei, że Kazimierz utopił w przeręblu wikariusza  Marcina Baryczkę – wysłannika biskupa krakowskiego, który groził mu ekskomuniką za rozwiązłość. O tym ile pił Kazimierz, kronikarze nie wspominają. Nie głosowałam na PiS, nie pobieram świadczenia z tytułu 500+, ale jestem zdania, że to nie fair, że Kutz chce, by Kaczyński konkurował z Kazimierzem Wielkim. De facto, z Piastem mógłby stanąć w szranki jedynie Sas, czyli August II Mocny. Przydomek „Mocny” otrzymał nie tylko dzięki łamaniu gołymi rękami podków, ale również dlatego, że w alkowie nie miał sobie równych. Biografowie twierdzą, że  spłodził ponad 300  nieślubnych dzieci. W piciu też był niezły. Wychylał codziennie ponad 40 kielichów wina. O ile mi wiadomo, tylko car rosyjski Piotr I Wielki pił więcej.  Żarty żartami, ale tak na serio - dziwnie się poczułam czytając słowa Kazimierza Kutza. I nie idzie wcale o prywatność prezesa PIS, jego życie osobiste lub tegoż brak. Politycy muszą się liczyć z tym, że ich prywatność będzie przedmiotem komentarzy. Nie chodzi też o ocenę obyczajności dawnych władców Polski. Zadziwił mnie fakt, jak głęboko w umysłach  mężczyzn – nawet tak postępowych i liberalnych jak Kazimierz Kutz – zakorzenione jest patriarchalne przekonanie, że dobry władca to ten, który korzysta z przywilejów seksualnych, jakie daje jego pozycja. Idealny władca według Kutza najwyraźniej musi być sprawny w łóżku i mieć mocną głowę.  Czy w temacie władzy i seksu ciągle bliżej nam do Rosji? Zdaniem prof. Richarda Pipesa w dawnej Rosji poddani sami domagali się od carów, by ci mieli jak najwięcej kochanek. Inaczej tracili szacunek społeczny i byli postrzegani jako słabi władcy. Do dzisiaj niewiele się zmieniło. Tak przynajmniej twierdzi prof. Valerie Sperling („Sex, Politics, and Putin: Political Legitimacy in Russia”). Według badaczki wielka popularność Władimira Putina w rosyjskim społeczeństwie nie wynika z jego merytorycznych osiągnięć, a raczej z umiejętnej manipulacji  takimi kategoriami jak płeć oraz seks. Męskość czy nawet hiper-męskość w wydaniu Putina to przede wszystkim siła, decyzyjność i atrakcyjność dla kobiet. Niesławny komentarz Putina,  który na wieść o tym, że prezydent Izraela Mosze Kacaw jest oskarżony o zgwałcenie 10 kobiet,  powiedział: „Wszyscy mu zazdrościmy”, doskonale wpisuje się w tę narrację. Prezydent chętnie pozuje do zdjęć z nagim torsem – na koniu, z wędką, przy strumieniu. Lubi też fotografować się z bronią. Złośliwi internauci tworzą memy z jego półnagą sylwetką  na koniu, którego dosiada razem z Donaldem Trumpem. Takie polityczne „Brokeback Mountain”. Polscy internauci, strojąc sobie żarty z wyjątkowej tolerancji Kaczyńskiego dla poczynań Macierewicza w ministerstwie obrony narodowej,  podpisują ich wspólne zdjęcia komentarzem: „To musi być miłość”.  Żarty z homoseksualnym podtekstem nie szkodzą jednak politykom. Dlaczego? Odpowiedzi znowu warto poszukać w przeszłości. W starożytnej Grecji oraz Rzymie miłość męska była społecznie akceptowana. Mężowie stanu, wodzowie, filozofowie mieli przyzwolenie społeczne na igraszki z pięknymi chłopcami, pod jednym tylko warunkiem – musieli być w tym układzie stroną aktywną. Seneka twierdził, że odgrywanie roli kobiety w związku z mężczyzną jest zbrodnią w przypadku wolnego człowieka. Była to domena niewolników oraz męskich prostytutek. Sformułowanie „rola kobieca” wiele mówi o pozycji pań w antycznej kulturze. Może właśnie  dlatego w dzisiejszych czasach łatwiej zniszczyć polityka przypisując mu kobiece cechy, niż sugerując jego homoseksualizm. Przekonał się o tym chociażby senator Krzysztof Piesiewicz, którego zdjęcia w damskiej sukience na prywatnym party opublikował „Super Express”.  Zdaniem profesor Sperling „machyzm” Putina przekłada się również na stosunki międzynarodowe. Aż strach pomyśleć, jak się to odbije na relacjach z Ameryką, której przewodzi Donald Trump – także macho - znany ze swych mizoginistycznych wypowiedzi. „Nie ma znaczenia, co o tobie piszą, jeśli masz przy sobie młodą, ładną d..ę” – to jedna z tych bardziej eleganckich.  Henry Kissinger, legendarny dyplomata, który zakończył wojnę w Wietnamie, i który miał doradzać Trumpowi w zakresie polityki zagranicznej, powiedział kiedyś, że władza to największy afrodyzjak. 93-letni Kissinger nigdy nie był specjalnie przystojny, ale na brak powodzenia nie narzekał. Podobnie jak Ryszard Kalisz, który w trakcie rozmowy z Aleksandrem Kwaśniewskim (znanej nam dzięki „aferze taśmowej”) wyznał: „To prawda, że kobity na mnie lecą”. Aparycja nie przeszkadzała też w podbojach miłosnych Augustowi II Mocnemu. Nadmiar jedzenia i alkoholu uczynił jego twarz podobną do buldoga. Kiedyś wracał zmęczony z polowania w pobliskich lasach. Poddani zebrali się, by zobaczyć króla. Niestety, August był tak zmęczony, że przysnął w karocy. Z okna wyglądał jego ciekawski pies, buldog. Chłopi wzięli go za króla. A co z Kaczyńskim? Urodą nie ustępuje przecież Kaliszowi czy Kissingerowi, a jednak nie słyszymy o jego kolejnych romansach. Może z wyjątkiem młodzieńczej miłości, posłanki Jolanty Szczypińskiej. Podczas kampanii w 2005 były róże, wspólne zdjęcia z posłanką w tabloidach. Podejrzewano, że ten „romans” jest wytworem partyjnych spin doctorów i miał uwiarygodnić męskość prezesa. Jarosław Kaczyński w swej autobiografii potwierdza, że uczucia nie było. Romans wykreowali jednak nie specjaliści od PR, ale media - po tym jak posłanka Szczypińska przyniosła mu róże, gdy został premierem. „Potem zaczęło się love story. I ona to złapała. Nie mam o to pretensji” – mówi Kaczyński.    Lider PIS nie tylko nie udaje, że ma jakieś damsko-męskie życie osobiste, ale wręcz temu zaprzecza. Wybrał rolę ascety, bez reszty poświęconego swej misji, kogoś w rodzaju zakonnika, świętego męczennika dla sprawy. Jeśli były jakieś próby ocieplenia wizerunku prezesa przy pomocy kobiet, to zawsze w konwencji miłości  romantyczno-sentymentalnej. Raczej platonicznej niż cielesnej.  To idealnie wpisuje się w klimaty jego katolickiego elektoratu.  Teoretycznie, potrzeby seksualne mężczyzn powinny rosnąć wraz z poziomem  sukcesu  zawodowego. O zjawisku tym pisał chociażby prof. Pascal de Sutter. Wiąże się to poziomem testosteronu, który wzrasta wraz z poziomem stresu. Sukces, nieważne w jakiej dziedzinie, jest zawsze okupiony stresem.  Okazuje się jednak, że do rozładowania pobudzenia nie zawsze potrzebna jest kobieta. Profesor Lew-Starowicz w jednym z felietonów opisywał przypadek swego pacjenta, który upajał się telefonami od ważnych osób. Przyjemność, którą odczuwał, porównywał z tą osiąganą w ramionach pięknej  kobiety. Inny z pacjentów powiesił w sypialni zdjęcie z uroczystości dekorowania go ważnym orderem. Władza potrafi upajać. Podobnie jak muzyka. Jim Hendrix nazywał swą muzykę „elektrycznym kościołem”. Uważał, że muzyka to religia. Sypiał w łóżku ze swą gitarą. Mawiał, że przezywa wówczas takie uniesienia, jakby był z kobietą. I nikt nie twierdził, że nie jest prawdziwym mężczyzną. Muszę przyznać, że Kaczyński, jeśli chodzi o sprawy osobiste, jest bardziej autentyczny niż nowoczesny Ryszard Petru,  który pozwolił przycichnąć aferze związanej z głośnym wyjazdem na Maderę. I to zgodnie z odwiecznym patriarchalnym scenariuszem, w którym kobieta musi ustąpić i schować się w cieniu. Posłanka Joanna Szmidt  zrezygnowała  z funkcji wiceprzewodniczącej w klubie i partii o nazwie „Nowoczesna”. Jako powód podała, że chce się zająć  trójką swoich dzieci. Notowania „Nowoczesnej” spadły. Nie wydaje się, by powodem spadku było niemoralne prowadzenie się Ryszarda Petru. Raczej chodzi tutaj o brak autentyczności i smrodek patriarchatu, który wyczuli wyborcy.  Jaki z tego morał? Patriarchat wciąż trzyma się mocno. I to nie tylko w szeregach narodowej konserwy. Niestety, liberalna część naszej sceny politycznej wydaje się tego nie dostrzegać.   Joanna Mikos dla WP Opinie"
http://opinie.wp.pl/kamil-rybikowski-baner-german-death-camps-jedzie-dalej-nasz-sukces-jest-polowiczny-ale-plany-ambitne-6091434308141697a,"Kamil Rybikowski: Baner ""German Death Camps"" jedzie dalej. Nasz sukces jest połowiczny, ale plany ambitne Jesteśmy zadowoleni ze skali i szumu medialnego, który wywołała akcja „German Death Camps”, ale sukces jest połowiczny. Telewizja ZDF nadal nie zmieniła formy swoich przeprosin wobec więźnia Auschwitz. Pod jej siedzibą dwukrotnie wzywano w naszej sprawie policję. To dziwne, bo w żadnym innym kraju nie spotkaliśmy się z problemami. W tej chwili planujemy trasę powrotną przez Europę, w przyszłości być może USA. Nic na tym nie zarabiamy, zależy nam na prawdzie historycznej - mówi w rozmowie z Marcinem Makowskim Kamil Rybikowski, jeden z organizatorów objazdu baneru, który przypominał o niemieckim rodowodzie obozów zagłady. Marcin Makowski: Zakończył się pierwsza część akcji związana z objazdem baneru „German Death Camps” po Europie. Przejechaliście ponad 1000 mil. Udało się zrealizować zamierzone cele? Można ogłosić sukces? Kamil Rybikowski: Jesteśmy zadowoleni z tego, co udało się zrobić, ale sukces nazwałbym połowicznym. Trzeba pamiętać, że cała inicjatywa powstawała oddolnie, w błyskawicznym tempie i przy ograniczonym budżecie. Musieliśmy działać szybko, ponieważ trzeba było zareagować na zachowanie telewizji ZDF, która nie potrafiła uszanować wyroku polskiego sądu i odpowiednio przeprosić byłego więźnia Auschwitz za użycie terminu „polskie obozy śmierci”. Dlaczego mówię o sukcesie połowicznym? Niestety nie udało się skłonić niemieckiej telewizji do zmiany swojego stanowiska. Gdybyśmy dłużej wszystko planowali i kalkulowali, może skuteczność byłaby większa, ale zgubiłby się kontekst medialny.  Spontaniczność nie zawsze musi być wadą. Dzięki niej w projekt włączyło się wielu darczyńców, który mogli się poczuć związani z ideą walki o prawdę historyczną. Na ten cel nasza fundacja zbierała pieniądze już od 2015 roku, ale faktycznie, dopiero pomysł z banerem sprawił, że złapaliśmy drugi oddech. Na pewno największym zaskoczeniem i plusem „German Death Camps” było zainteresowanie, którym baner zaczął się cieszyć w zagranicznych media. Pisało o nas m.in. BBC, Times of Israel, Euronews, europejskie wydanie Newsweeka. Był odzew w USA, słyszeliśmy nawet o audycji w serbskim radiu. W Niemczech, poza wzmianką na antenie Deutsche Welle, niestety całkowita cisza. A skoro nasze przesłanie kierowaliśmy głównie w tym kierunku, stwierdziliśmy, że akcja musi być kontynuowana. Zwłaszcza, że poza wymiarem doraźnej walki o egzekwowanie prawa, ma ona również kontekst edukacyjny i uniwersalny. ZDF nie jest pierwszym i na pewno nie będzie ostatnim medium, który użyje zwrotu „polskie obozy śmierci”.  Z jakimi nastrojami spotykali się państwo podczas samej podróży? Ciepłe przyjęcie, czy niechęć i dystans? Ucieszyło nas duże zaangażowanie lokalnej Polonii. Szczególnie w Niemczech i Wielkiej Brytanii, ludzie spontanicznie organizowali pikiety pod siedzibami telewizji. Mimo tego, że wyjechali z kraju, bardzo zależało im na prawdziwym przedstawianiu naszej historii.  To Polacy, a obcokrajowcy? Zaobserwowaliśmy pewną prawidłowość. Im dalej na zachód, tym bardziej spontaniczne i pozytywne reakcje. Niemcy właściwie nie wchodzili z nami w interakcje. Owszem, spoglądali na baner, niektórzy się dziwili, ale nie polemizowali, obyło się bez komentarzy. Tymczasem już w Brukseli i w Londynie, wielu obcokrajowców było żywo zainteresowanych naszym przekazem. Dla przykładu w Cambridge, wiele osób sprawdzało w smartfonach czy mamy rację, niektórzy robili sobie zdjęcia, na miejsce przyjeżdżały media i fotoreporterzy.  Widziałem, że w Brukseli ktoś robił sobie selfie z „niemieckimi obozami śmierci”. Zachowanie na miejscu? Nie chcę tego oceniać, ludzie mają naprawdę różną wrażliwość. Może w taki sposób chcieli ten baner promować? Oczywiście, zdarzają się niefortunne przypadki, chociażby przychodzenie Polaków z barwami narodowymi. Rozumiem ich dobre intencje, ale chodzi właśnie o to, żeby obozy koncentracyjne nie kojarzyły się w żaden sposób z flagą biało-czerwoną i Polską.  Podczas pobytu w Niemczech, informowaliście na Facebooku o dwukrotnej interwencji policji. Może pan zdradzić szczegóły tego zajścia? Faktycznie, dwa razy mieliśmy nieprzyjemności ze strony tamtejszych służb. Od razu, gdy wjechaliśmy z banerem pod główną siedzibę ZDF, na miejsce przybył patrol, który zaczął nas spisywać i wypytywać o cele wizyty. Sądzimy, że dzwonili pracownicy telewizji. Dokładnie skontrolowano całego busa pod względem technicznym, ze strony policjantów padła sugestia, że lepiej, gdybyśmy wyjechali. Zdziwiło nas, że po jakimś czasie przyjechała druga ekipa, tym razem legitymująca zebranych ludzi i polskich dziennikarzy. Gdy okazało się, że niewiele więcej mogą zrobić, po prostu odjechali. Później nie mieliśmy już na trasie żadnych nieprzyjemności. Co dalej? W oficjalnych komunikatach wspominacie państwo o wyjeździe do Ameryki. Na ten cel prowadzona jest już nawet publiczna zbiórka.  Tak, jest idea wyjazdu do USA, połączonego z prezentacją banera oraz promocją anglojęzycznej wersji Raportu Witolda Pileckiego. Musimy się do tego projektu znacznie lepiej przygotować, przede wszystkim finansowo, ale również logistyczne. Każdy stan to inne unormowania prawne, dlatego musimy dopilnować, żeby nikt nie mógł nas zatrzymać za uchybienia techniczne. A co, jeśli pojawi się oskarżenie, że chciecie lecieć za ocean na wycieczkę? Niektórzy sugerowali, że powinniście sprzedawać koszulki i gadżety z logo „German Death Camps” i w taki sposób zarabiać. Był taki pomysł, ale my się od niego odcinamy. Nie będziemy zbijać kapitału na temacie walki o prawdę historyczną. Wyjazd do USA, jeśli do niego dojdzie, nie będzie urlopem ani wakacjami. Ameryka jest szczególnie istotna, bo właśnie tam problem z „polskimi obozami” jest największy. Pamiętamy wypowiedź Baracka Obamy czy szefa CIA. Ludzie w Stanach bardzo słabo znają historię Europy, ale czemu się dziwić, jeśli „Washington Post”, „New Yorker” i „New York Times” często powielają błędy, o których głośno było w kontekście ZDF. W tej chwili to co jest realne, to jednak trasa powrotna z Wielkiej Brytanii do Polski. Ustalamy jeszcze ostatnie detale, ale ruszamy w przyszłym tygodniu. Około siedem dni na Wyspy, następnie Bruksela 1 marca. To ważna data, ponieważ odbywa się plenarne posiedzenia Parlamentu Europejskiego. Chcemy trafić do tego miasta, gdy będzie się w nim roiło od polityków i dziennikarzy, ostatnio mieliśmy pecha ze względu na szczyt UE na Malcie. Powrót zakończymy w Niemczech, na trasie m.in. Westfalia, Kolonia, Hamburg, Berlin.  Tyle, jeśli chodzi o baner, ale co dalej z samą akcją informacyjną. Zamierzają ją państwo rozwijać? Tak, obecnie trwają prace modernizacyjne naszej strony germandeathcamps.org. Chcemy, aby za jej pośrednictwem każdy mógł przeczytać o genezie niemieckich obozów śmierci w możliwie największej liczbie języków obcych. Tylko wtedy, nasz objazd po Europie będzie miał sens, jeśli pójdzie za nim rzetelna edukacja. O to w istocie chodzi. Niektórzy mówią, ze trochę również o politykę. Wpisujecie się aktualną propozycję Ministerstwa Sprawiedliwości, odnośnie karania za użycie terminu o „polskich obozach zagłady”. Akcja ma charakter apolityczny. Akcje informacyjną rozpoczęliśmy jeszcze przed przejęciem władzy przez Prawo i Sprawiedliwość, impuls do wyjazdu z banerem przyszedł również nie przez czynniki polityczne, ale wyrok sądowy. Mamy swoje poglądy i zapatrywania na Polskę, ale to są kwestie prywatne, które nie wchodzą w paradę w to, co robimy w ramach akcji. Nie otrzymaliśmy żadnego wsparcia finansowego od rządu. Nie korzystaliśmy ze środków publicznych. Jeśli są osoby, którym wszystko kojarzy się z PiSem, również i to wydarzenie może się kojarzyć. Odzew medialny w Polsce był jednak szerszy, niż podziały na prawicę i lewice. Były materiały zarówno w mediach komercyjnych, jak i publicznych. Trochę dziwne, że o ile zagraniczny „Newsweek” nas zauważył, zupełnie przemilczała polska edycja, ale to detale. Każdy samodzielnie wybiera tematy, która są dla jego odbiorców ciekawe. My sądzimy, że walka o prostowanie kłamstw dotyczących polskiej historii jest interesująca. I warta zachodu. Z czasem świadków tamtych dramatycznych wydarzeń będzie coraz mniej, i to na nas spocznie ciężar przekazywania ich losów. Tak naszą misję rozumiemy, każdego, kto widzi podobnie, zapraszamy do współpracy. Rozmawiał Marcin Makowski, WP Opinie Kamil Rybikowski - współorganizator akcji „German Death Camps” oraz przejazdu baneru."
http://opinie.wp.pl/andrzej-friszke-teczka-bolka-jako-narzedzie-6086480122401921a,"Andrzej Friszke: Teczka „Bolka” jako narzędzie Sławomir Cenckiewicz – od ośmiu lat wyspecjalizowany w atakowaniu Wałęsy i mnożeniu wobec niego oskarżeń także dotyczących życia osobistego i rodziny – dba o jednoznaczność oskarżenia, ignoruje to wszystko, co przeczy jego skrajnym i jednostronnym tezom. Niewygodnym świadkiem okazuje się także Lech Kaczyński, którego pogląd na omawiane tu sprawy był umiarkowany. Bądźmy wiec świadomi, że część autorów gra znaczonymi kartami. Chcą osiągnąć delegitymizację III Rzeczypospolitej, obalić demokratyczne państwo prawa, zniesławić jej twórców, ukazać ich jako marne postaci o agenturalnej przeszłości - pisze prof. Andrzej Friszke w tekście opublikowanym na łamach Laboratorium ""Więzi"".  Instytut Pamięci Narodowej ujawnił ekspertyzę biegłych grafologów, którzy stwierdzili, że dokumenty znajdujące się w teczce znalezionej przed rokiem w domu gen. Kiszczaka są autentyczne. Dyskusja i oceny, które w lutym 2016 roku przetoczyły się w mediach, powróciły z pełną mocą. Grafolodzy potwierdzili bowiem nie tylko autentyzm teczki, co do czego zawodowi historycy od roku nie mają wątpliwości, lecz także prawdziwość podpisów Lecha Wałęsy pod zobowiązaniem o współpracy oraz na pokwitowaniach pieniędzy. Wiemy zatem, że zatrzymany przez SB 19 grudnia 1970 r., z doniesienia wicedyrektora stoczni, jako jeden z najaktywniejszych działaczy strajkowych, Lech Wałęsa złożył obszerną relację o tym, gdzie był i co robił krytycznego tygodnia, gdy robotnicy zmagali się z milicją na ulicach i lała się krew. Przed zwolnieniem został nakłoniony do zobowiązania się do kontaktów z SB i informowania o grożących ponownym wybuchem zagrożeniach. W następnych miesiącach spotykał się z oficerem SB wiele razy, przekazywał oceny nastrojów i wskazywał osoby „nieodpowiedzialne”. Stopniowo był coraz mniej wylewny, w 1973 r. doszło prawie do zerwania kontaktów, ale jeszcze przez dwa lata od czasu do czasu do spotkań dochodziło. Wygasające kontakty zostały zerwane, gdy w lutym 1976 r. Wałęsa wystąpił publicznie z ostrą krytyką lekceważących prawa pracowników władz stoczni i bezczynnych związków zawodowych. Został wyrzucony z pracy, zerwane też zostały kontakty z SB. Teczka „Bolka” jest bogata w materiały dotyczące sytuacji w Stoczni po grudniu 1970, ale też pokazuje złożoność kontaktów Wałęsy z SB. Ujawnia także postawę rodzącego się przywódcy, który – na swoje nieszczęście – adresował wiele postulatów i pretensji dotyczących załogi do oficera SB. Materiał ten poddał wnikliwej analizie prof. Jan Skórzyński w ostatnim numerze półrocznika „Wolność i Solidarność” i należy zainteresowanego czytelnika odesłać do tego tekstu . Pytanie, które rok temu ogniskowało spór, a dziś wraca ponownie, dotyczy tego, co było dalej. Czy po roku 1976 Wałęsa nadal współpracował z SB? Były sekretarz KC PZPR Marek Król w TVP Info powiedział, że z tych służb nie wychodzi się nigdy. Podobnego zdania są liczni wrogowie Wałęsy niezwykle aktywni w mediach zawłaszczonych przez PiS. Odpowiedź znajduje się w dostępnych od wielu lat archiwach IPN. Znajdują się tam teczki sprawy przedsiębiorstwa ZREMB z 1979 roku, gdzie Wałęsa jest przedstawiany jako główny kolporter nielegalnych wydawnictw, którego należy zwolnić z pracy (co się dokonało). W IPN znajdują się teczki inwigilacji osób przygotowujących obchody rocznicy Grudnia, w tym Wałęsy, a także notatki o jego zatrzymaniach i skazaniu przez kolegium do spraw wykroczeń. Znajduje się tam również obszerna relacja z obchodów grudniowych 1979 roku, łącznie z nagranym przemówieniem Wałęsy, a obszerna notatka o tym wydarzeniu została natychmiast przesłana do centrali MSW (materiał opublikowałem w „Gazecie Wyborczej” 5 grudnia 2008 r.). Dla wrogów Wałęsy te dokumenty SB nie istnieją – konsekwentnie je ignorują. Ciekawe, że ignorują także opublikowaną przez Sławomira Cenckiewicza i Piotra Gontarczyka w ich słynnej książce „SB a Lech Wałęsa” (2008) notatkę z października 1978 roku sporządzoną przez esbeków, którzy nachodzili Wałęsę w pracy i chcieli go nakłonić do wznowienia kontaktów. Odpowiedział im, że „na współpracę z SB nie pójdzie”. I dodał: „Jako cel życiowy postawił sobie stworzenie i rozwinięcie przez pozyskiwanie nowych członków takich związków zawodowych, które by robotnika broniły” (s. 308). Dla atakujących Wałęsę za to, że był agentem, ten dokument nie ma znaczenia. Sławomir Cenckiewicz – od ośmiu lat wyspecjalizowany w atakowaniu Wałęsy i mnożeniu wobec niego oskarżeń także dotyczących życia osobistego i rodziny – musi znać wymienione dokumenty, ale ich nie przywołuje. Dba o jednoznaczność oskarżenia, ignoruje to wszystko, co przeczy jego skrajnym i jednostronnym tezom. Niewygodnym świadkiem okazuje się także Lech Kaczyński, którego pogląd na omawiane tu sprawy był umiarkowany. Atak prowadzony przeciw Lechowi Wałęsie dotyczy także okresu jego największej chwały – przewodzenia strajkowi sierpniowemu oraz organizowania i kierowania „Solidarnością”. W archiwach IPN i spuściźnie po KC PZPR nie ma jednak żadnych dokumentów, które by pozwalały stawiać znak zapytania nad uczciwością i autentyzmem przywództwa Wałęsy. Jego oskarżyciele odwołują się więc nie do dokumentów, lecz stawiają „hipotezy” i znaki zapytania – zupełnie swobodnie. Pan Cenckiewicz głosi, że na I Zjeździe „Solidarności” SB chciała, by Wałęsa został wybrany na przewodniczącego (nie dodaje, że alternatywą był wybór radykała, którego naturalnie władze PRL nie chciały widzieć jako partnera do rozmów; nie dodaje również, że na tym etapie władze PRL nie były jeszcze zdecydowane na wprowadzenie stanu wojennego). W ten sposób półprawda o treści dokumentu zostaje przekuta w punkt aktu oskarżenia. To samo dotyczy okresu internowania przez prawie rok po 13 grudnia w niemal zupełnej izolacji. Zachowało się sporo materiałów dotyczących tego okresu, wszystkie najważniejsze dokumenty są opublikowane. Pokazują niezłomność Wałęsy, który nie ugiął się przed żądaniami potępienia oporu społecznego i działaczy podziemia, tym bardziej odmówił podjęcia z władzami gry zmierzającej do podzielenia i rozbicia „Solidarności”. Cała rozległa już wiedza na ten temat nie jest przyjmowana do wiadomości. Uwolnienie z internowania Wałęsy w listopadzie 1982 roku przedstawia się jako kolejną dwuznaczność, a treść rozmowy ostrzegawczej z prokuratorem i szefem Biura Śledczego MSW prawie jako dowód współpracy. Pomija się natomiast to, co powiedział na posiedzeniu Biura Politycznego gen. Kiszczak: „Wałęsa nie zmienił się, jest to mały człowiek, żulik, lis, chytry człowiek, chce oszukać partnera. (…) Będziemy mieli z nim kłopoty”. Pomija się również niezwykłą, wzorową postawę Wałęsy podczas przesłuchania w lutym 1983 r., w śledztwie prowadzonym przeciw przywódcom „Solidarności”. Indagowany o ludzi, z którymi w 1981 roku nieraz się spierał, odpowiedział: „Dziś jestem zobligowany tymi ludźmi, którzy siedzą. Siedzą między innymi przeze mnie. […] Moralnie jestem odpowiedzialny za tych ludzi”. W stanie wojennym nie okazał słabości w żadnym momencie. I trudno powiedzieć, czy ujawniano mu, że Naczelna Prokuratura Wojskowa chciałaby go widzieć na ławie oskarżonych i monitowała w tej sprawie kilkakrotnie Biuro Polityczne KC PZPR. Te wyliczenia można mnożyć, ale dojdźmy do epicentrum problemu. Atak na Wałęsę i ukazanie go jako „zaprzedanego” ma delegitymizować autentyzm negocjacji 1989 roku przy Okrągłym Stole, ukazać je jako „rozmowy oficerów SB z ich agentami”, a tym samym podważyć prawomocność Polski zrodzonej z tego dialogu: Trzeciej Rzeczypospolitej. Tego celu nie ukrywają najbardziej zagorzali atakujący, szczególnie chętnie goszczeni w TVP Info oraz zapełniający swoimi obsesjami łamy prawicowych tygodników i dzienników. Materiały dotyczące Okrągłego Stołu znajdują się w IPN, setki stron ocen i analiz kierowanych do najwyższych dygnitarzy PZPR, w tym gen. Jaruzelskiego. W żadnym z dokumentów nie ma nawet wzmianki o reżyserowaniu tych rozmów lub istnieniu znaczącego agenta po stronie solidarnościowej. Żałować należy, że cały korpus tej dokumentacji nie został opublikowany drukiem, była jednak cytowana w opracowaniach i chcący do niej dotrzeć nie mają problemu. Dotrzeć jednak nie chcą, gdyż budowanie wizji spisku i zatruwanie nią Polaków jest wygodne politycznie. Służy obaleniu „republiki okrągłego stołu”. Bądźmy wiec świadomi, czytając komentarze i oceny, że część ich autorów gra znaczonymi kartami. Chcą osiągnąć delegitymizację III Rzeczypospolitej, obalić demokratyczne państwo prawa, zniesławić jej twórców, ukazać ich jako marne postaci o agenturalnej przeszłości. Na tym gruzowisku prawdy historycznej chcą zbudować „narrację” dającą im wyłączne prawo do Polski, do rządzenia nią, do manipulowania świadomością narodową. Teczka „Bolka” ma być wytrychem do zrealizowania tego celu, należy ją tylko odpowiednio „zinterpretować”, a Wałęsę odrzeć z niewątpliwych zasług, przedstawić tylko jako „Bolka”. W cieniu jego hańby mają zniknąć inne wielkości, które z nim współpracowały, razem budowały „Solidarność” i niepodległe demokratyczne, praworządne państwo polskie. „Zaorany” obszar historii zostanie obsadzony nowymi nazwiskami i postaciami, zgodnymi z jedynie słuszną wizją „państwa narodowego” PiS. Andrzej Friszke Tekst ukazał się na łamach Laboratorium ""Więzi"" .  Andrzej Friszke - historyk, prof. dr hab., członek korespondent Polskiej Akademii Nauk. Profesor w Instytucie Studiów Politycznych PAN. Od 1982 r. redaktor działu historycznego „Więzi”, członek Rady Naukowej Laboratorium „Więzi”. W latach 1999–2006 członek Kolegium IPN, 2011-2016 członek Rady Instytutu Pamięci Narodowej. Autor licznych książek, m.in.: „Opozycja polityczna w PRL 1945–1980”; „Oaza na Kopernika. Klub Inteligencji Katolickiej 1956–1989”; „Anatomia buntu. Kuroń, Modzelewski i komandosi”; „Polska. Losy państwa i narodu 1939-1989”; „Rewolucja Solidarności 1980-1981. Ostatnio w Wydawnictwie „Więź” ukazała się jego książka „Między wojną a więzieniem. Młoda inteligencja katolicka 1945-1953”."
http://opinie.wp.pl/andrzej-zupanski-ukradl-miliony-zostal-bohaterem-6083990028674177a,"Andrzej Żupański. Ukradł miliony, został bohaterem Pamiętacie kulminacyjne sceny „Czasu Honoru”: napad na bank i kradzież Niemcom stu milionów? W rzeczywistości jednym z bohaterów akcji „Góral” był Andrzej Żupański. Choć on sam częściej wspominał inny rozdział swojej wojennej biografii, walki na Wołyniu.  Był 12 sierpnia 1943 roku. Tę akcję planowano od dawna. Kasa Państwa Podziemnego świeciła pustkami, powstał więc śmiały plan napadu na ciężarówkę przewożącą gotówkę do niemieckiego banku. Kryptonim był potocznym określeniem ówczesnej, okupacyjnej pięćsetzłotówki z wizerunkiem górala.  Do akcji wyznaczono  Oddział Specjalny KG AK „Kosa”, ale po wielkiej wsypie jaka miała miejsce na ślubie Mieczysława Uniejewskiego, de facto przestał on istnieć. Wyznaczono więc inną jednostkę będąca w dyspozycji KG – „Motor”.  ""Cioteczka zajechała"" Andrzej Żupański w chwili wybuchu wojny miał 18 lat. - Wszyscy wtedy wiedzieliśmy, że ta wojna będzie, ale myśleliśmy, że  sobie poradzimy. Tak jak Piłsudski w 20 roku. Informacji o przewadze militarnej Niemiec nie podawano. Gdybyśmy ją znali znikłaby cała chęć obrony – mówił bez ogródek.  Pochodził z Gdyni, ale w grudniu 39 roku przeniósł się do Warszawy. Na tajnych kompletach skończył szkołę średnią, zdał maturę i zaczął studia na Politechnice. Pracował jako szklarz. Skończył też podchorążówkę i w styczniu 43 roku został żołnierzem Kedywu. W akcji „Góral” wziął udział razem z bratem, Tadeuszem. Obaj nie mieli pseudonimów, posługiwali się prawdziwymi imionami.  
Dowódca czekał na telefon w herbaciarni na Piwnej. Gdy usłyszał w słuchawce: „cioteczka zajechała”, dał znak chusteczką czekającym na ulicy łączniczkom, że ciężarówka ruszyła z banku na Bielańskiej. Z dwóch możliwych tego dnia tras przejazdu wykluczono Miodową. Akowcy przebrani za pracowników magistratu ustawili tam barierki.  Na ul. Senatorskiej zaparkowano ciężarowego Forda, nazywanego przez żołnierzy „Kitajcem”. Za  nim czekali  „Andrzej” ze ściśniętym z nerwów żołądkiem  i jego kolega z oddziału „Doman”, obaj uzbrojeni w steny. Przed „Kitajcem” stoi jeszcze wózek załadowany pustymi pudłami.  Kilka minut później ciężarówka z pieniędzmi nadjechała od strony Placu Teatralnego, podchorąży „Jarko” wypychnął wózek. Samochód zahamował.  Andrzej i jego koledzy otwierają ogień. Zabijają konwojentów i ochronę. Sprawnie przejmują gotówkę, 105 mln okupacyjnych złotych, równowartość ówczesnego miliona dolarów! . Akcja „Góral” szybko staje się legendarna. Okupanci wyznaczają nagrodę, milion złotych dla kogoś, kto wskaże sprawców i 5 mln dla tego, kto pomoże odzyskać pieniądze. Podziemie obkleja plakaty własnymi ogłoszeniami, że za wskazanie kolejnego transportu dają 10 mln nagrody. W satyrycznych pisemkach autor fraszki wyśmiewa  Niemców, że nie przyszło im do głowy spytać Zygmunta III Wazy, który przecież wszystko widział ze swojej kolumny.  ""Nie widziałeś swoich w kałuży krwi"" Był  2 marca 44 roku. W mundurach i pod bronią, trzema ciężarówkami wypełnionymi trotylem i tym najnowszym angielskim wynalazkiem, plastikiem ruszyli na wschód. – Mieliśmy lonty, spłonki , miny przeciwczołgowe i przeciwpiechotne – opowiadał Andrzej  Żupański.  Przejechali przez całą Generalną Gubernię, przeprawili się przez Bug. Stworzyli oddział saperski 27 Wołyńskiej Brygady AK, ale dzięki znakomitemu wyszkoleniu, gdy była taka potrzeba, stawali też na pierwszej linii. 
-  My toczyliśmy walki przeciwko liniowym oddziałom niemiecki, ale pamięć Rzezi Wołyńskiej była jeszcze świeża – wspominał. Jego najlepsi przyjaciele, młode małżeństwo, członkowie AK w Hrubieszowskim, jadąc wozem zostali złapani przez UPA. Prawdopodobnie zginęli okrutną śmiercią. Gdy raz zaprotestował przeciwko rozstrzelaniu dwóch banderowców „przecież to jeńcy”, dowódca powiedział mu tylko: „ty nie widziałeś swojej żony i dziecka w kałuży krwi”. 
Te wspomnienia z Wołynia  wyryły się w nim tak mocno, że trzydzieści lat życia poświecił potem, by wyjaśnić szczegóły wołyńskiej zbrodni.  Opublikował dwie książki na ten temat, brał udział w pracach Parlamentarnego Zespołu d.s. Kresów, organizował seminaria „Polska-Ukraina; trudne pytania”.
- Kocham Polskę, te nasze państwo tak przeze mnie przecież wymarzone – mówił. - Ale w kwestii Wołynia to państwo zachowuje się głupio. Ze szkodą dla nas Polaków i dla Ukraińców, którzy, jeśli chcą być pełnoprawnym członkiem Unii, muszą terror potępić – mówił.
Najbardziej żałował, że nie udało mu się wziąć udziału w Powstaniu Warszawskim. Po rozproszeniu oddziałów wołyńskim przedzierał się na zachód. 2 sierpnia dotarł do Otwocka. Tam aresztowało go NKWD.  Miał szczęście: został wcielony do Armii berlinga, do oddziału zapasowego, gdzie doczekał końca wojny.
Zmarł w styczniu 2017 roku.  Luiza Łuniewska, Wirtualna Polska"
http://opinie.wp.pl/marcin-makowski-zbrodnia-avineriego-przeciw-historii-6036588765180545a,"Marcin Makowski: Zbrodnia Avineriego przeciw historii Trzeba mieć ogromny tupet, aby posługując się kłamstwami i insynuacjami, samemu zarzucać Polsce zbrodnie przeciw historii. Właśnie do tego posuwa się izraelski profesor, który twierdzi, że chcemy walczyć z prawdą o Holokauście. Myli się na każdym polu - pisze Marcin Makowski dla WP Opinii. Czytaj również:Shlomo Avineri: Zbrodnia Polski przeciw historii Holokaust, Shoah, Zagłada. Im częściej wypowiadamy te słowa, im dalej od przerażających wydarzeń, które opisują, tym więcej w nich polityki i prób przerzucania współodpowiedzialności na inne - poza Niemcami - narody. Historia ma to do siebie, że nie umie bronić się sama. O pamięć trzeba dbać, a lata zaniechań na tym polu doprowadziły do sytuacji, w której nawet intelektualiści i światowi liderzy nie widzą dysonansu w nazywaniu obozu w Auschwitz ""polskim"". Nie dziwi zatem fakt, że Ministerstwo Sprawiedliwości postanowiło przygotować projekt ustawy penalizującej zarówno propagowanie kłamstwa utożsamiającego miejsce wykonania zbrodni z jej sprawcą, ale również próby otwartego oskarżania Polaków o współudział w Holokauście. Pomysł ten w głośnym tekście ""Zbrodnia Polski przeciw historii"" zaatakował politolog i filozof prof. Shlomo Avineri. Po lekturze całego tekstu, który aż kipi od insynuacji i historycznych półprawd, miałem wrażenie, jakby pisała go osoba jedynie pobieżnie znająca dzieje XX wieku. Tymczasem Avineri to członek Izraelskiej Akademii Nauk Ścisłych i Humanistycznych, były dyrektor generalny izraelskiego Ministerstwa Spraw Zagranicznych, wykładowca Uniwersytetu Warszawskiego i Jagiellońskiego. Jak sam siebie przedstawia, mimo, że jego znajomość polskiego jest nikła, ""historia tego kraju i jego kultura nie są mu obce"". W takim przypadku pozostaje jedno wyjaśnienie: autor formułował swoje tezy w złej woli, a jego felieton udostępniony w międzynarodowym portalu Project Syndicate (przetłumaczony na wiele języków i opublikowany w zagranicznych mediach) stanowił element sporu ideologicznego. Z pełną świadomością twierdzę, że jeżeli ktokolwiek uczynił tutaj ""zbrodnię przeciw historii"", nie była to Polska, ale Shlomo Avineri właśnie. Dlaczego? Śpieszę wytłumaczyć. Czy Polacy brali udział w Holokauście? Choć wydaje się to trudne do zrozumienia, już samo pierwsze i najważniejsze twierdzenie izraelskiego profesora możliwe jest do obalenia w konfrontacji z tekstem ustawy, której najwidoczniej nie przeczytał. Upiera się on bowiem, że Polska będzie karać za ""wszelkie wzmianki"" o ""polskich obozach zagłady"", oraz ścigać ""każdego"", kto choćby wspomni o roli ""etnicznych Polaków w Holokauście"". Tymczasem w projekcie Ministerstwa Sprawiedliwości wyraźnie zaznaczono, że ewentualne śledztwo prokuratorskie nie dotyczy badań naukowych oraz aktywności artystycznej. Równocześnie nikt, kto wspomni o prawdziwych zbrodniach Polaków na Żydach nie będzie miał najmniejszej podstawy do obawiania się o jakiekolwiek reperkusje. Dlaczego? Ponieważ istnieje strukturalna różnica pomiędzy udziałem bądź współudziałem Polski czy Polaków w Holokauście, a aktami nienawiści, linczami sąsiedzkimi, a nawet morderstwami na tle rasowym. Gdyby obie te zbrodnie można było ze sobą zrównać, współwinna w tym samym stopniu byłaby praktycznie cała Europa. A nie jest. Holokaust to systematyczna i realizowania przy udziale aparatu państwowego próba wymordowania całych narodów przy użyciu metod przemysłowych. Jednocześnie sam Avineri twierdzi, że Polska była jedynym krajem ""(…) w którym pod niemiecką okupacją zlikwidowano instytucje rządowe, rozwiązano armię i zamknięto szkoły i uniwersytety"". Właśnie dzięki tej próżni po polskich strukturach państwowych możliwe było zorganizowanie bezprecedensowej skali mordu, awykonalnego np. w okupowanej Belgii, Holandii, Danii czy Francji. Choćby tylko z tego powodu kłamstwem historycznym jest przypisywanie naszemu narodowi współudziału w zbrodni, która została zaprojektowana i wykonana przez Niemców (co Avineri sam przyznaje). Oczywiście przy ograniczonym wparciu innych państw, które wraz z zachowaniem resztek autonomii, chcąc nie chcąc, przyłożyły rękę do logistycznego ""sukcesu"" Shoah. Rozumując w logice izraelskiego profesora, należałoby stwierdzić, że sami Żydzi byli współwinni Holokaustu. W końcu służyli w Gettach i obozach jako Kapo - niejednokrotnie kolaborowali z niemieckim aparatem represji. To oczywisty absurd. Czym innym są bowiem indywidualne zbrodnie, których Polacy dokonywali, czym innym zrzucanie winy na cały naród za proces, który miał inne motywacje i aparat egzekucyjny. Kto ściga kłamstwa historyczne? Odnosząc się do samej idei penalizacji użycia konkretnych zwrotów oraz aktywnego włączenia się w ten proces wymiaru sprawiedliwości, Avineri pisze najbardziej kompromitujące go jako naukowca zdanie swojego wywodu. ""Tylko niedemokratyczne reżimy używają takich środków, zamiast polegać na publicznym dyskursie, historycznych wyjaśnieniach, kontaktach dyplomatycznych i edukacji"". Po prostu nie jestem sobie w stanie wyobrazić, jak - bez złej woli o której wspominałem - podobne słowa mogły wyjść spod pióra obywatela państwa, którego rząd wprowadził w życie samą ideę karania za kłamstwo historyczne. W głowie mi się to nie mieści i nie zmieści chyba każdemu, kto ma jakąkolwiek świadomość czym jest tzw. ""przestępstwo negacjonizmu"". Wypieranie prawdy o istnieniu Holokaustu jest bowiem karane od dawna w 16 krajach: od Austrii, przez Izrael, aż po Szwajcarię. W Polsce na podstawie art. 55 Ustawy z 1998 r. o Instytucie Pamięci Narodowej ściga się osoby, zaprzeczające istnieniu Zagłady Żydów. Nie tak dawno temu we Francji właśnie oskarżony o negacjonizm do więzienia trafił prof. Robert Faurisson, ogromne problemy z tego tytułu (i słusznie) ma historyk David Irving.  Czym zatem jest oskarżenie Polski o to, że sięga po metody ""niedemokratycznych reżimów"", gdy de facto realizuje ona politykę Izreala, który obok prac naukowych i kontaktów dyplomatycznych, stosował surową metodę bezkompromisowego prostowania faktów? Jak widać podobne zapisy przynoszą efekt, bo po fali otwartego wypierania Holokaustu w latach 70. i 80., dzisiaj na podobne twierdzenia mogą się już tylko zdobyć bezpośredni wrogowie Izreala, tacy jak były prezydent Iranu Mahmud Ahmadineżad. Polska idzie przetartym szlakiem, mając do tego pełne prawo. Armia Krajowa współwinna śmierci Żydów? Niestety, poza powielaniem kłamstw i insynuacji Avineri zdobywa się na rzecz jeszcze gorszą - szantaż. Podkreślając drugowojenną martyrologię Polaków, sugeruje on równocześnie, że sam ten fakt nie zagłuszy pytań, które ""były dotychczas w dużej mierze ignorowane"". Mamy zatem wyraźne założenie: wy wypieracie swój udział w Shoah i chcecie ścigać za wzmiankę o nim, to my wam przypomnimy czyją krew macie na rękach. Tak się w istocie dzieje, a nieprzepracowanym wyrzutem na polskim sumieniu ma być bierność wobec powstania w getcie warszawskim. ""Dlaczego Armia Krajowa czekała ponad cztery lata, aby powstać przeciwko niemieckiej okupacji? Dlaczego nie przeszkodziła systematycznej zagładzie trzech milionów Żydów, polskich obywateli, albo dlaczego nie uderzyła podczas żydowskiego powstania (...) w kwietniu 1943 roku?"" - pyta politolog i filozof. Tym samym przypisuje on największej i najdzielniejszej armii podziemnej II wojny światowej współodpowiedzialność za wymordowanie milionów Żydów. I chyba również Polaków - jak sam Avineri przyznaje, trzy miliony ofiar Holokaustu to etniczni Polacy. Fakt, że nie rzuciliśmy wszystkich sił w beznadziejnym starciu z III Rzeszą, która nie ruszyła nawet do kontrofensywy na łuku kurskim, ma być argumentem przeciw AK. Miałkość tego stwierdzenia rozkłada na łopatki. W tej samej logice można zapytać, dlaczego Francuzi nie wysadzali trakcji kolejowych, po których ich państwo wysyłało Żydów w wagonach sypialnych do obozów zagłady? Dlaczego Węgrzy nie wzniecili powstania w Budapeszcie dwa lata wcześniej? Na co czekali Włosi? Dlaczego zamiast podnieść rękę na Niemca, połowa okupowanych krajów wystawiała własne jednostki Waffen-SS? W jakim świetle ta sama argumentacja stawia choćby Stany Zjednoczone, które poprzez raporty Jana Karskiego i świadectwo Witolda Pileckiego miały świadomość, że dochodzi do masowych mordów na Żydach? Tak odważny Avineri już nie jest. Jedyna nadzieja w Sowietach? Rzeczą wzbudzającą co najmniej uśmiech politowania u historyków dyplomacji jest również twierdzenie Avineriego, że Holokaustu w ogóle można było uniknąć, gdyby nie ideologiczne zacietrzewienie i krótkowzroczność Polaków. W końcu już 2 sierpnia 1939 roku francusko-angielska delegacja negocjowała w Moskwie możliwość wejścia na terytorium naszego kraju Armii Czerwonej. Jej obecność miała ""być konieczna"" do odparcia ataku III Rzeszy. Jak wiemy rząd II RP nie wyraził takiej zgody, mając chyba najlepszą w Europie świadomość tego, do czego zdolni są Sowieci. Avineri niemrawo wspomina o przyczynach naszej niechęci, wymieniając jedynie wojnę 1920 roku, podczas której ""tylko francuska pomoc wojskowa pomogła odeprzeć Rosjan i ocalić niepodległość Polski"". O jakiej pomocy mówi, nie wiadomo. Jeśli miałaby to być misja Maxima Weyganda, z podobną tezą nie obroniłby się na żadnej konferencji naukowej. Niestety publicystyka rządzi się swoimi prawami. Problem izraelskiego profesora polega na tym, że nie ma on świadomości, jak wielkim zagrożeniem dla Polski była obecność czerwonoarmistów na jej terytorium. Czy to możliwe, aby tak wykształcony człowiek nie wiedział o eksterminacji Polaków żyjących w ZSRR w latach 30.? Poza tym Polska nie musiała liczyć na Stalina, wystarczyło że nasi sojusznicy wywiążą się z zapisów traktatów, aby stłamsić wojska Hitlera przed zimą 1939 roku. Polska, Francja i Wielka Brytania górowały we wrześniu nad III Rzeszą na każdym polu - przewaga w piechocie wynosiła 6:1, w czołgach ok. 2:1. Podobnie rzeczy się miały w artylerii, lotnictwie i przede wszystkim - marynarce wojennej (szczegółowe porównanie proporcji sił w tym materiale). Czy bierność Zachodu również sprawia, że współodpowiada on za zbrodnie Holokaustu? O tym politolog i filozof również milczy. I tekstów na ten temat nie pisze. Z przykrością stwierdzam, że ""Zbrodnia Polski przeciw historii"" to nie polemika z polityką historyczną rządu, ale antypolski paszkwil. Dlaczego tak mocno? Tylko paszkwile opierają się na półprawdach, oczywistych kłamstwach i karkołomnych alternatywnych scenariuszach, które służą poparciu własnej tezy. A ta brzmi następująco: Polacy nie mają prawa walczyć o prawdę o Holokauście, bo sami przyłożyli do niego rękę. Jeśli zaczną to robić, przypomnimy im, jak wiele grzechów mają na sumieniu. Podobne stawianie sprawy to skandal. Marcin Makowski dla WP Opinii Marcin Makowski - dziennikarz i publicysta tygodnika ""Do Rzeczy"". Współpracuje z Wirtualną Polską i Stacją7. Z wykształcenia historyk i filozof. Twórca projektu ""II wojna światowa jakiej nie znacie"". Doktorant Polskiej Akademii Nauk."
http://opinie.wp.pl/marcin-makowski-nigdy-nie-bylo-polskich-obozow-smierci-niemieckie-media-musza-o-tym-pamietac-6081848020128385a,"Marcin Makowski: Nigdy nie było „polskich obozów śmierci”. Niemieckie media muszą o tym pamiętać Choć niemiecka stacja ZDF przegrała w grudniu proces z więźniem Auschwitz za użycie zwrotu „polskie obozy śmierci” - przeprosiny, które opublikowała, wywołały w internecie prawdziwą burzę. Krótkie, schowane głęboko na dole strony i w formie zdjęcia. Tak, aby nie można było ich treści znaleźć w wyszukiwarkach. Dlaczego ponad siedem dekad po II wojnie światowej nadal musimy walczyć o podstawowe fakty historyczne? W lipcu 2013 roku w zapowiedzi programu przygotowanego przez niemiecką telewizję publiczną ZDF dla kanału ARTE doszło do skandalicznego błędu. Rzekomo przez złe tłumaczenie z języka francuskiego, zarówno Auschwitz jak i Majdanek nazwano „polskimi obozami zagłady”. Nie pierwszy i zapewne nie ostatni raz Zachodnie media posłużyły się podobnym kłamstwem, tym razem jednak miało się nie skończyć na krótkim sprostowaniu. Były więzień niemieckiego obozu koncentracyjnego Auschwitz Birkenau Karol Tendera postanowił bowiem zgłosić sprawę do sądu. Do obozu trafił w lutym 1943 r. z numerem 100430. Na własne oczy widział horror, który niemiecka administracja oraz wartownicy zgotowali nie tylko Żydom, ale również Polakom oraz wielu innym narodowościom. Jak sam twierdzi, „miarka w końcu się przebrała”, stąd symboliczne przekazanie sprawy do wymiaru sprawiedliwości.  Po długim procesie, podczas którego obrońcy ZDF starali się bagatelizować winę swojej stacji, Sąd Apelacyjny w Krakowie uznał niemiecką telewizję za winną naruszenia dóbr osobistych Karola Tendery oraz innych więźniów koncentracyjnych, które nie należały do Polski ani nie były pod jej kuratelą. Wyrok skazujący zapadł 22 grudnia 2016 r., a zakładał on umieszczenie jednoznacznego komunikatu z przeprosinami oraz sprostowaniem, który ma być widoczny przez 30 dni na stronie internetowej stacji. I tutaj zaczyna się prawdziwy problem. Choć niemiecki nadawca zastosował się do wyroku, zrobił to w sposób tak lekceważący, że zapoczątkował prawdziwą lawinę dopominania się o prawdę historyczną w mediach społecznościowych.  Prawdą jest, że od 23 grudnia na portalu ZDF możemy przeczytać „Przeprosiny dla Karola Tendery”, umieszczono je jednak tak nisko, że trzeba sporego samozaparcia, aby je odnaleźć. Komunikat - zapewne celowo - został wklejony bez fotografii pod mylącą kategorią „Dokumenty/Wiedza”. Poza prostym wyjaśnieniem, że zwrot „polskie obozy śmierci” stanowi lapsus translatorski, doklejono jeszcze treść zasądzonego oświadczenia. Używam tego słowa nie bez powodu, ponieważ ukazała się ona w formie grafiki, powodując tym samym, że jej zawartość nie jest uwzględniania przez algorytmy wyszukiwarki Google. Zdając sobie sprawę z dążącego do marginalizowania wyroku działania ZDF, portal „Żelazna Logika” ogłosił akcję #GermanDeathCamps. Pod tym hashtagiem, który jest obecnie jednym z najpopularniejszych tematów dyskusji na Twitterze, internauci wklejają specjalnie przygotowane grafiki, w których w sposób niepozostawiający wątpliwości odpowiedzialność za obozy koncentracyjne przypisuje się Niemcom.  Skala akcji do tego stopnia zdezorganizowała działalność portali społecznościowych stacji, że zaczęła ona masowo blokować polskich internautów. Na swoim Facebooku ZDF opublikowała nawet komunikat, w którym nazwała umieszczenie ww. apelów z prośbą o sprostowanie jako „łamanie netykiety” oraz „spam”. W tej chwili praktycznie każda próba zwrócenia się do stacji z komentarzem do przeprosin dla byłego więźnia KL Auschwitz kończy się zbanowaniem konta. Sposób reakcji ZDF pokazuje dobitnie, jak wiele jest do zrobienia w materii prawdy historycznej, szczególnie w narodzie, który po II wojnie światowej powinien stanowić wzór rozliczania się z własną przeszłością. Niestety sytuacja, którą dzisiaj obserwujemy, jest dowodem na proces zgoła odwrotny - im dalej od tragicznych wydarzeń lat 30. i 40. - tym większy relatywizm. Niemców zastępują naziści, a obozy koncentracyjne stają się faktyczną i semantyczną odpowiedzialnością narodu, na którego okupowanych ziemiach jedynie stały. A który nie miał z nimi niczego wspólnego. Myślę, że problem ten nie dotyczy tylko niemieckich mediów, w stosunku do których toczy się obecnie kilka równoległych procesów, m.in. za pejoratywne ukazania Armii Krajowej w serialu „Nasze marki, nasi ojcowie”. „Polskie obozy śmierci” nie są również, jakby chciało wielu komentatorów, wynikiem ignorancji historycznej i skrótem myślowym. Język tworzy rzeczywistość, w której żyjemy, a właśnie poprzez lekceważenie takich - wydawać by się mogło - detali, świat mówi dzisiaj o polskim antysemityzmie i pokrzywdzonych przez nazistów Niemcach. A nie odwrotnie. Zawsze warto w takiej sytuacji zadać dwa proste pytania: dlaczego, skoro za zbrojny podbój połowy Europy i miliony niewinnych ofiar odpowiadają „naziści”, tramwaje czy kina w okupowanych miastach miały przytwierdzone tabliczki „Nur für Deutsche” („Tylko dla Niemców”)? Dlaczego, skoro obozy koncentracyjne są ""Polskie"", nad bramą do największego z nich wisiał napis ""Arbeit Macht Frei"", a nie ""Praca czyni wolnym""? W sprawie udawanych przeprosin ZDF nie chodzi wcale o prymitywny rewanż, satysfakcję z ataku na nielubiane media ani manifestowanie moralnej wyższości. Polacy również mordowali Żydów, a nasza populacja nie składa się jedynie ze Sprawiedliwych Wśród Narodów Świata. Jak w każdym narodzie podczas przeklętego XX wieku. Czym innym są jednak występujące w Europie motywowane zawiścią pogromy, czym innym idea, że w sposób przemysłowy można eksterminować całą rasę. Byłbym pierwszy, które potępi podobne akcje, gdyby chodziło w nich o uczynienie historii jedynie politycznym kijem baseballowym. Tu jednak idzie o coś więcej. Napiszę nieco patetycznie, ale w moim przekonaniu podobne wydarzenia to krzyk o sprawiedliwość dziejową. Fakt, że musimy się o nią dopominać tyle dekad po II wojnie światowej, jest zjawiskiem alarmującym. W końcu zapominanie o błędach przeszłości jest pierwszym krokiem do ich powtórzenia. Dlatego do skutku i przy każdej możliwej okazji należy powtarzać - nigdy nie było „polskich obozów śmierci”. Od początku do końca za projekt Holokaustu, jego logistykę, egzekucję oraz konsekwencje odpowiadają Niemcy. To Niemcy na brutalnie okupowanych i przyłączonych do III Rzeszy terenach dokonały przeraźliwej zbrodni ludobójstwa. Nic tego faktu nie zmieni, musimy go przepracować, wyciągnąć wnioski i iść dalej. A przede wszystkim pamiętać. W przeciwnym wypadku niczego się z Zagłady nie nauczymy. A jeśli ktoś nie wierzy mi na słowo, że problem jest realny,  niech odwiedzi tę stronę . Byłoby śmiesznie, gdyby nie było tak strasznie. Marcin Makowski - dziennikarz i publicysta tygodnika ""Do Rzeczy"". Współpracuje z Wirtualną Polską, TVP3 Kraków oraz Radiem Kraków. Z wykształcenia historyk i filozof. Absolwent Uniwersytetu Szczecińskiego, Uniwersytetu Jagiellońskiego oraz Polskiej Akademii Nauk. Poglądy autorów felietonów, komentarzy i artykułów publicystycznych publikowanych na łamach WP Opinii nie są tożsame z poglądami Wirtualnej Polski. Serwis Opinie opiera się na oryginalnych treściach publicystycznych pisanych przez autorów zewnętrznych oraz dziennikarzy WP i nie należy traktować ich jako wyrazu linii programowej całej Wirtualnej Polski."
http://opinie.wp.pl/marcin-makowski-polskie-obozy-koncentracyjne-po-wojnie-czyli-cyniczna-zabawa-historia-6082977260069505a,"Marcin Makowski: „Polskie obozy koncentracyjne” po wojnie, czyli cyniczna zabawa historią Jeszcze nie uporaliśmy się z kłamstwem o „polskich obozach śmierci” podczas II wojny światowej, a już pojawia się nowa efektywna teza. „Polskie obozy koncentracyjne” były, ale po pokonaniu Niemców. Na miejscu, gdzie wcześniej dochodziło do Holokaustu. Co z tego, że zakładane przez narzucony siłą rząd i nadzorowane przez sowietów? Niektórym sam fakt, że zarządzali nimi polscy komuniści wystarczy, aby stwierdzić, że jako naród niczym nie różniliśmy się od zmierzających do eksterminacji całej rasy hitlerowców. To skandal.  Jest rzeczą oczywistą, że ludzka pamięć bywa zawodna. Nasz mózg chcąc wprowadzić porządek do natłoku wspomnień, niejednokrotnie uzupełnia je wydarzeniami, które nie miały miejsca. Dokonuje logicznej heurystyki, działa selektywnie, zawodzi nas i oszukuje. Dlatego społeczeństwa potrzebują historii. Bez niej bylibyśmy skazani na kakofonię subiektywnych ocen rzeczywistości, której często nie da się zrozumieć, jeśli nie spojrzy się szerzej. Właśnie przez pryzmat nauki, która używając obiektywnej metodologii, pozwala wykroczyć poza osobiste doświadczenia. Dlaczego o tym piszę? Ponieważ coraz częściej odnoszę wrażenie, że historia pada ofiarą emocji, ukrytych agend, polityki i chęci uczynienia z niej wygodnej pałki do okładania po głowie ideowych oponentów. Chcemy się z historii rozliczać, przepraszać, wyznawać winy, jednocześnie popełniając grzech ahistoryczności. Ignorancja przestaje być wstydliwa, a zaczyna służyć jako element promocji.  Żydowski profesor oskarża Polaków o Holokausć , samemu w swoim wywodzie popełniając kompromitujące go błędy faktograficzne. Niemieckie media po raz setny piszą o „polskich obozach śmierci” , choć żaden z członów tego terminu nie jest prawdziwy. I nawet nie potrafią po przegranym procesie wytoczonym im przez polskiego więźnia Auschwitz, uczciwie przeprosić.  Niestety do tej napiętej sytuacji trzeba dołączyć kolejną beznadziejną wojnę, toczoną nie tyle o prawdę historyczną, co o usprawiedliwienie użytecznych marketingowo sloganów. Właśnie tak rozumiem zamieszanie wokół książki reportera Marka Łuszczyny, pt. „Mała zbrodnia. Polskie obozy koncentracyjne”. Autor stawia w niej tezę, że co prawda nie w trakcie, ale zaraz po wojnie istniały nad Wisłą „polskie obozy koncentracyjne”. Na ich terenie, w przejętej po Niemcach infrastrukturze, Polacy mordowali Ślązaków, Ukraińców, Niemców i swoich współobywateli. Robili to przy tym tak okrutnie, że niczym nie różnili się od ich wcześniejszych właścicieli. - Nie jesteśmy mesjaszem narodów, który wiecznie umiera za innych. Potrafimy zachowywać się dokładnie tak samo niegodziwie, jak inne narody europejskie - mówi w wywiadzie dla WP autor. Prawda, że gotowy temat pod gorącą i upolitycznioną dyskusję? Nie trzeba było długo czekać, żeby przez media przetoczyła się ekscytacja podobna do tej, która towarzyszy książkom Grossa. „Będzie się działo, trzeba rozliczyć własne winy, odkłamać przeszłość, włożyć kij w mrowisko, w którym zrobiło nam się stanowczo zbyt wygodnie”. Podobną argumentację słyszę zawsze, gdy autor ma świadomość, że nagiął nieco kontekst historyczny do współczesności, ale przecież zrobił to tylko dlatego, że temat mało znany a cel uświęca środki. - Patriotyzm to mówienie zarówno o pięknej historii, jak i o tych jej rozdziałach, których się wstydzimy. (…) Nie będę udawał Jarząbka i udawał, że nie wiedzieliśmy na co się decydujemy wybierając taki, a nie inny tytuł. Natomiast mam nadzieję, że wprowadzenie prawdziwej treści do sformułowania „polskie obozy koncentracyjne” spowoduje, że przestanie ono być mylone i nadużywane - tłumaczy Łuszczyna. Niestety oceniając po owocach jego książki, zrobił dokładnie odwrotnie. Żeby zrozumieć na czym polega jego błąd, trzeba jednak sięgnąć nie tylko do historii, ale również semantyki i definicji pojęć, które nie są tak wieloznaczne, jak mogłoby się wydawać. Zacznijmy od pierwszej i najważniejszej dla całej książki tezy, tj. przekonaniu o tym, że podobnie jak Niemcy, Polacy również prowadzili „obozy koncentracyjne”. Skoro nie powinniśmy mówić o nazistowskich obozach, nie ma również, jak chce większość historyków, „obozów komunistycznych”. Tylko Polskie, ponieważ: - Nie można rozróżniać komunistów od Polaków - twierdzi autor. - W przestrzeni, w której się poruszamy mówiąc „niemieckie obozy”, „sowieckie łagry” czy „serbskie obozy” - a wszyscy zgadzamy się, że to poprawne sformułowanie - nie możemy używać przymiotnika komunistyczne czy stalinowskie, bo to nie są narodowości - mówi Łuszczyna. Z takim postawieniem sprawy nie można się zgodzić, choćby z powodu kilku fundamentalnych różnic. Praktycznie wszystkie zakładane w historii obozy koncentracyjne, od rosyjskich wybudowanych dla pojmanych konfederatów barskich, poprzez brytyjskie w czasie wojen burskich i niemieckie w obecnej Namibii, mają swoje umocowanie w suwerennych, choć zbrodniczych decyzjach danych władz. Nikt Niemcom nie narzucił władzy NSDAP na siłę, całą infrastrukturę wybudowano przy użyciu aparatu państwowego, który realizował niemiecką nazistowską politykę rasową. W Polsce sytuacja wyglądała zgoła inaczej.  Obozy pracy, takie jak choćby opisywany w „Małej zbrodni” obóz Zgoda w Świętochłowicach, tworzone były nie dlatego, że suwerenna polska władza państwowa podjęła stosowne decyzje, ale z tego względu, że narzucony siłą przez Moskwę ustrój musiał stworzyć pozór zemsty na pokonanych Niemcach, przy okazji w obozach mordując Polaków, którzy na dyktaturę sowietów zgodzić się nie chcieli. Urząd Bezpieczeństwa Publicznego, któremu podlegała Zgoda, nie był legalnym reprezentantem władz polskich. KL Auschwitz-KL Eintrachthütte, na terenie którego funkcjonowała placówka, nie był nawet przejęty przez polską armię - uczynili to jak w większości przypadków żołnierze Armii Czerwonej. Akty prawne, którymi kierowano się przy doborze więźniów, zostały narzucone siłą i podyktowane przez Stalina. Komuniści, korzystając z zapisów dekretu PKWN, niejednokrotnie zamykali również byłych żołnierzy Armii Krajowej, których łapał m.in. obce służby NKWD, w których gestii spoczywało również „dysponowanie” pojmanymi jeńcami wojennymi. - Pisząc książkę w niewielkim stopniu opierałem się na źródłach historycznych, a w większym na mówionych. Ludzie, z którymi rozmawiałem, ci, którzy będąc dziećmi siedzieli w tych obozach, mówili o Polakach. Pewnie, mogłem im powiedzieć, że zeznania zeznaniami, ale my tu mamy historiozoficzną wykładnię, że to byli komuniści a nie Polacy, ale to byłoby niepoważne… - twierdzi Łuszczyna.  Szkoda, że choć jak sam przyznaje - nie posługiwał się źródłami historycznymi i nie chce mówić o historiozofii - samemu rości sobie pretensje do formułowania mocnych, acz fałszywych historycznie tez. Obozy pracy na terenie polski, choć częściowo prowadzone i zarządzane przez Polaków, nigdy nie były polskie, w takim sensie jak Auschwitz był Niemiecki. Między tymi sytuacjami nie ma analogii. Swoją drogą ciekawe, że choć reporter twiedzi, iż „nie można odróżnić komunistów od Polaków”, sam używa następującego koszmaru semantycznego: – Do ich (obozów pracy w  Polsce - przyp. M.M.) stworzenia wykorzystano nienaruszoną infrastrukturę nazistowską, porzuconą przez wycofujące się załogi niemieckie – przekonuje w rozmowie z „Newsweekiem”. Jeśli dobrze rozumiem, komuniści to Polacy, ale Niemcy to nie naziści. Kim jest tajemniczy lud nazistów i czym charakteryzuje się „nazistowskość” infrastruktury, tego już nie tłumaczy.  Jeśli zatem można obalić tezę, że pod względem prawnym, jak i intencjonalnym, obozy pracy zakładane w Polsce, polskie nie były, jaki argument pozostaje dla obrony wykładni „Małej zbrodni”? Oczywiście pojawiający się już w tekście zarzut, że służyli w nich Polacy. - W Jaworznie nie pracowali ludzie przywiezieni przez komunistów na czołgach (…) - przekonuje autor. Zgoda, w wielu przypadkach komendantami obozów o bardzo różnym stopniu rygoru i zbrodniczości byli Polacy, a zwykli ludzie często wobec braku alternatywy godzili się wykonywać w nich prace porządkowe w zamian za skromne uposażenie. Tylko co to zmienia, skoro powód ich istnienia nie był związany z interesem Polski, tylko Rosji sowieckiej? Przyznaje to nawet sam Autor, który wprost twierdzi, że nie miały one żadnego zastosowania ekonomicznego. Więcej, szalejące w nich epidemie były nawet problemem dla polskich komunistów, którzy m.in. z tego względu zamknęli obóz w Świętochłowicach po kilku miesiącach funkcjonowania. Gdyby narodowość ludzi pracujących w obozach koncentracyjnych definiowała ich afiliację państwową, trzeba byłoby stwierdzić, że część z nich była Żydowska i Ukraińska. Wiemy przecież o setkach Żydowskich kapo, którzy wykazywali się m.in. w Auschwitz ogromną brutalnością w katowaniu swoich rodaków. Podobnie zachowywali się również wcielani do służb pomocniczych Ukraińcy. Dlaczego zatem nie mówimy o Żydowskich obozach koncentracyjnych? Bo takie twierdzenie jest absurdem w sytuacji, gdy kto inny pociąga za sznurki i ponosi za ich istnienie odpowiedzialność.  Zresztą, gdyby chcieć wyciągnąć ostateczne konsekwencje z wykładni Marka Łuszczyny, można stwierdzić, że nawet opisywana przez niego Zgoda, nie była polska. Przecież kierował nią cechujący się brutalnością Żyd polskiego pochodzenia Salomon Morel. Jak donoszą relacje świadków, wydłubywał więźniom oczy łyżką, katował ich w swoim gabinecie tak długo, aż zamieniali się w bezkształtną masę, bił kobiety w ciąży. W baraku nr 7, przeznaczonym dla więźniów z NSDAP, urządzał seanse tortur, witając byłych nazistów stwierdzeniem, że jako Żyd i były więzień Oświęcimia, „jego największym pragnieniem jest zemsta na Niemcach” oraz sprawi, że będzie ""gorzej niż w Auschwitz"". W latach 90., gdy rozpoczęto proces za zbrodnie, których się wtedy dopuścił, wyemigrował do Izreala, który do końca konsekwentnie odmawiał ekstradycji swojego obywatela. Szukanie odpowiedzialności za powojenne przestępstwa, których dokonano na terenie komunistycznych obozów w Polsce tylko kluczem narodowości osób, które w nich pracowały, może być zatem karkołomne. I prowadzić do fałszywych konkluzji. Nie bez powodu komunistyczne władze przekonywały mieszkańców Śląska, że do obozu trafiają wyłącznie Niemcy oraz kolaboranci. Wiedziano bowiem, że w społeczeństwie nie ma poparcie dla zbrodni, których dokonywano na ich terenie. W III Rzeszy niemieckiej nie trzeba było niczego specjalnie tuszować. Wszyscy wiedzieli, że Żydzi nie zostali wysłani na Madagaskar, a co do szczegółów - zostawiono je władzy. I już zupełnie na koniec, jest jeszcze jedna rzecz, która wymaga komentarza. Marek Łuszczyna w swoim reportażu w prowokacyjny sposób stawia znak równości pomiędzy niemieckimi obozami koncentracyjnymi, a tymi, które korzystając z pozostawionej infrastruktury otwierali na ich miejscu „Polacy”. - Warunki w polskich obozach nie odbiegały od tych panujących w obozach prowadzonych przez nazistów. Głód, choroby, katorżnicza praca, terror - mówi w rozmowie z „Newsweekiem”. To trzecia teza „Małej zbrodni”, jednocześnie uzupełniona o opinię, że pod tym względem Polacy potrafią być tak samo bestialscy, jak Niemcy, którzy zakładali Auschwitz, Treblinkę czy Majdanek. Co w niej fałszywego? Dwuznaczne użycie terminu „obóz koncentracyjny”. Choć w definicji oznacza on miejsce masowej koncentracji wrogów politycznych, którzy doznają represji bez oficjalnych wyroków, kiedy używamy go w stosunku do tego, co zrobili Niemcy podczas II wojny światowej mieszamy porządki. W rzeczywistości III Rzesza niemiecka stworzyła bowiem nie tylko obozy koncentracyjne, co ich nową „kategorię”, tj. obozy śmierci, zwane inaczej obozami zagłady. Na ich terenie w sposób przemysłowy eksterminowano nie tylko przeciwników politycznych, ale przede wszystkim rasę. W wyniku tych działań, które trwały ponad pięć lat, śmierć poniosło kilka milionów Żydów oraz przedstawicieli niemal wszystkich narodowości, w tym Polaków.  Obozy zakładane przez komunistów choć były koncentracyjne i zbrodnicze, nie miały niczego wspólnego z brutalną i precyzyjną machiną śmierci, którą utworzyli Niemcy. Większość z nich zamknięto krótko po wojnie, a głównie w wyniku złych warunków sanitarnych zginęło na ich terenie około 60 tys. osób. Liczba przerażająca, ale trudna do zestawienia z dziełem poprzednich włodarzy obiektów. - Jesteśmy takim samym narodem europejskim, jak każdy inny! Nie rozumiem naszego przeświadczenia, że jesteśmy inni. - twierdzi reportażysta. Myślę, że tutaj jest pies pogrzebany. Co z tego, że w swojej książce opisuje zbrodnie, które rękoma Polaków wykonywali sowieccy komuniści? Co z tego, że jego zdaniem trzeba rzucić światło na te okropności, skoro ostateczna konkluzja „Małej zbrodni” brzmi następująco. - Stalinizm w Rosji: najbardziej zbrodniczy system w historii świata. Hitleryzm w Niemczech: trudno powiedzieć, czy gorszy czy lepszy od stalinizmu, ale również zbrodniczy. Ale stalinizm w Polsce? Lepszy od nich obydwu! Nie! Był tak samo bestialski. Myśmy to ukryli, ocenzurowaliśmy wiedzę na temat naszej przeszłości - mówi w wywiadzie dla WP autor. Aż chce się powiedzieć - znaj proporcje, mocium panie. Owszem, Polacy potrafili mordować jak każdy inny naród na świecie, ale jak żaden, wykazali się heroizmem i odwagą, na którą nie było stać ówczesnej Europy. Nigdy nie zhańbili się państwową kolaboracją z Niemcami, nie wystawili jednostek do Waffen SS. Przy najbrutalniejszej okupacji podczas II wojny światowej, wykazali się najbardziej spektakularnym oporem. I to jest prawda o polskiej historii, ujęta we właściwej skali. A nie paranaukowe opowieści o tym, że właściwie niczym nie różniliśmy się od zwolenników Hitlera. Owszem, różniliśmy się wszystkim.  Marcin Makowski - dziennikarz i publicysta tygodnika ""Do Rzeczy"". Współpracuje z Wirtualną Polską, TVP3 Kraków oraz Radiem Kraków. Z wykształcenia historyk i filozof. Absolwent Uniwersytetu Szczecińskiego, Uniwersytetu Jagiellońskiego oraz Polskiej Akademii Nauk. Poglądy autorów felietonów, komentarzy i artykułów publicystycznych publikowanych na łamach WP Opinii nie są tożsame z poglądami Wirtualnej Polski. Serwis Opinie opiera się na oryginalnych treściach publicystycznych pisanych przez autorów zewnętrznych oraz dziennikarzy WP i nie należy traktować ich jako wyrazu linii programowej całej Wirtualnej Polski."
http://opinie.wp.pl/jan-wrobel-jak-sie-przygotujemy-na-nieuchronnosc-wojny-to-ona-stanie-sie-nieuchronna-6016711862195329a,"Jan Wróbel: jak się przygotujemy na nieuchronność wojny, to ona stanie się nieuchronna - Jeśli mocarstwo, choćby średniej wielkości jak Rosja, zaczyna mieć imperialne tęsknoty, których realizowanie w społeczeństwie budzi znacznie więcej uniesienia niż pytania ""po co nam to"", to jest to zagrażające. Z drugiej strony nie traktowałbym emocjonalnie tego, co się dzieje na wschodzie Europy, bo oswaja nas to z myślą, że w trudnych sytuacjach powinna rozstrzygać wojna. A dzisiaj wojny są straszne, nie są tylko przedłużeniem dyplomacji - jak się mówiło jeszcze w XVIII wieku - tylko jej zaprzeczeniem. Najgorsza dyplomacja jest lepsza od najlepszej z wojen - uważa Jan Wróbel, historyk, autor książki ""Polak, Rusek i Niemiec... czyli jak psuliśmy plany naszym sąsiadom"". Komentator uważa, że ""powinniśmy być świadomi, że zagrożenie ze strony Rosji jest, ale zarazem nie przygotowywać się na nieuchronność wojny. Bo jak się przygotujemy na nieuchronność wojny, to ona stanie się nieuchronna"". Rozmówca przejazd ""Nocnych Wilków"" przez Polskę uważa za niewarty uwagi. - Może ja nie doceniam wagi motocyklizmu we współczesnym świecie, ale wydaje mi się, że stu ludzi na motorach w skórach, stanowi tego typu wydarzenie i zagrożenie interesów Polski, jak pchła. A ciekawszy jest niedźwiedź. Niedźwiedź jest taki, że nie wydajemy na różne inne rzeczy, bo wykładamy dziesiątki miliardów na armię. Tylko, czy powinniśmy budować armię, a jeżeli tak, to czy właśnie taką? To mnie rozgrzewa - kwituje komentator."
http://opinie.wp.pl/ciezarowka-rozjechala-multi-kulti-czy-szwedzi-zmienia-swoje-postepowanie-6109544771999361a,"Ciężarówka rozjechała multi-kulti. Czy Szwedzi zmienią swoje postępowanie? Zamachowiec, który staranował przechodniów w Sztokholmie, nie tylko zamordował i ranił kilkanaście osób, ale także rzucił wyzwanie krajowi, który w walce z radykałami stawiał na wielokulturowość i integrację zamiast siły. Czy atak wytrąci Szwedów z równowagi i zmusi do wyzbycia się „siły spokoju”? W piątkowe popołudnie kradziona ciężarówka zmiotła przechodniów ze sztokholmskiego chodnika. Samochód wbił się w wejście do domu handlowego. Premier Szwecji Stefan Lofven szybko uznał to za atak terrorystyczny.  Szwedzi nie przywykli do terroru. Od dawna skarżą się na spadek poczucia bezpieczeństwa, ale do tej pory wynikało to z rosnącej przestępczości i porachunków gangów. Wybuchały granaty a bandyci potrafili strzelać do siebie w centrach handlowych. Zamachy i organizacje terrorystyczne wydawały się odległym i niezbyt realnym zagrożeniem. Co prawda w grudniu 2010 r. Sztokholmem wstrząsnęły eksplozje, ale terrorysta samobójca zdołał zabić tylko siebie. Urodzony w Iraku Taimour Adulwaha al-Abdaly został okrzyknięty pierwszym terrorystą–samobójcą w krajach skandynawskich.  Policja i wywiad tropią potencjalnych islamistów i wiadomo, że Szwecja jest nie tylko źródłem finansów, ale także krajem pochodzenia kilkudziesięciu dżihadystów walczących w szeregach Państwa Islamskiego. Władze obawiają się ich powrotu, jednak za największe zagrożenie nadal uważa się grupy skrajnie prawicowe, neonazistowskie, a nie islamistyczne. Najpoważniejszym atakiem terrorystycznym w krajach skandynawskich pozostaje zamach dokonany przez norweskiego, prawicowego fanatyka Andersa Breivika, który w 2011 r. zamordował 77 ludzi i ranił 319. Zamach w Sztokholmie jest szczególnie ciekawy dlatego, że stanowi wyzwanie dla niezwykłego podejścia  do wzywań imigracji i wielokulturowości. Szwedzi powoli i metodycznie rozwiązują problemy. W zwyczaju mają powoływanie komisji eksperckich, które najpierw stawiają diagnozę, a następnie proponują długofalowe, metodyczne rozwiązania. Byłem szczerze zdziwiony, gdy usłyszałem jak   władze Malmo zamierzają poradzić sobie z Rasmusgatan, uliczką uważaną za najniebezpieczniejszą w mieście . W oparciu o polskie doświadczenia należałoby zalać okolicę policją. Szwedzi co prawda zamontowali kamery i wysłali niewielkie patrole w cywilu, ale jednym z pierwszych posunięć było zatrudnienie kilkunastu ludzi do sprzątania okolicy. Następnie wzięli się za odnawianie elewacji i modernizację kanalizacji. Twierdzą, że przestępczość tam już spada i spodziewają się, że po zakończeniu niemal trzyletniego programu Rasmusgatan niczym nie będzie różnić się od pozostałych części miasta o opinii najnudniejszego w Skandynawii. Przypuszczam, że podobnie będzie i tym razem. Najpierw popadną w zadumę, której rezultatem będzie PLAN, bez którego w Szwecji niczego nie uda się zrobić. Na realizację czas przyjdzie później. Kłopot w tym, że terroryści nie będą czekać i jeżeli jest ich więcej, to Sztokholm może znaleźć się w tarapatach zwłaszcza, że nawet policja narzeka na zbyt łagodne prawo, które nie pozwala skutecznie ścigać złoczyńców.  W Szwecji zbliżają się wybory parlamentarne i nasila się przekonanie, że kraj musi dostosować się do groźnych realiów początku XXI wieku. Bardzo możliwe, że atak w Sztokholmie przyspieszy ten proces i doprowadzi do zaostrzenia przepisów i da nowe możliwości organom ścigania.  Możliwe, że kraj jeszcze bardziej ograniczy pomoc dla nowych imigrantów, choć to nie oni są problemem. Zagrożenie stanowią radykalizujący się obywatele kraju, których rodzice, a czasem dziadkowie przyjechali z Bliskiego Wschodu. Ci ludzie zazwyczaj nie mówią po arabsku, są obywatelami kraju, ale nie do końca się nimi czują. Tak jak w innych krajach Europy Zachodniej, wysyłani przez Państwo Islamskie specjaliści od rekrutacji w szczególności poszukują sfrustrowanych, młodych ludzi, którzy weszli już w konflikt z prawem bądź mają inne problemy osobiste czy zawodowe. Potrafią wzmocnić i wykorzystać każdą słabość lub rysę na charakterze. Szwedzi chętnie podkreślają sukcesy wielokulturowego eksperymentu. Malmo, sztandarowy przykład sukcesów i porażek takiego podejścia, w latach 90. ubiegłego wieku znalazło się na krawędzi upadku z powodu likwidacji stoczni i fabryki samochodów. Teraz działają tam setki firm należących do ludzi, którzy nie urodzili się w Szwecji. Równocześnie  władze i mieszkańcy miasta wskazują na szklane sufity i segregację , z którą spotykają się ludzie nienależący do „szwedzkiej większości”. Najłatwiej jest krzyczeć o potrzebie zamknięcia drzwi, ograniczenia praw czy wręcz deportacji ludzi innego wyznania czy koloru skóry. Z perspektywy racjonalnych do bólu mieszkańców Sztokholmu nie jest to ani proste, ani oczywiste. Największe problemy stwarzają obywatele chronieni przez prawo, a niebezpieczne są jednostki i niewielkie grupy żyjące na marginesie większych społeczności.  Kluczowe dla walki ze skandynawskimi ekstremistami i terrorystami będą nie tylko wyniki badań speckomisji, ale także reakcja społeczności, z których pochodzą. Paradoksalnie zamach w Sztokholmie stwarza szansę dla muzułmańskich liderów w Szwecji, aby odciąć się od fanatyków i przekonać ludzi, którzy ich słuchają, do odrzucenia radykałów i współpracy z władzami. Takich przykładów w Europie zachodniej nie brakuje. Z kolei my możemy obserwować i wyciągać wnioski. Na szczęście Polski terror jeszcze nie dotknął, ale nie znaczy to, że jesteśmy bezpieczni. Dzięki temu mamy czas, aby bacznie obserwować i uczyć się na doświadczeniach Francuzów, Niemców, Brytyjczyków, a teraz Szwedów. Fakt, że w Polsce do ataków nie dochodzi nie oznacza, że mamy receptę na problem. Miejmy nadzieję, twierdzenie to nie zostanie zweryfikowane w praktyce, a równocześnie wykorzystajmy czas, by uczyć się na błędach innych.  Jarosław Kociszewski dla WP Opinie"
http://opinie.wp.pl/yanis-varoufakis-ue-jak-zsrr-6109561588787329a,"Yanis Varoufakis: UE jak ZSRR 25 marca przywódcy Europy zebrali się w miejscu narodzin ""europejskiego projektu"", aby świętować 60 rocznicę podpisania Traktatów Rzymskich. Ale co tak właściwie było tam do świętowania? Dezintegracja Europy, którą teraz nazywa się Europą ""wielu prędkości"" lub ""zróżnicowanej geometrii""? Czy może oklaskiwano podejście w stylu ""business as usual"" do każdego kryzysu - podejście, które roznieciło płomienie ksenofobicznego nacjonalizmu w całej Unii Europejskiej? Nawet zatwardziali eurofile przyznali, że spotkanie w Rzymie przypominało bardziej stypę niż święto. Kilka dni później brytyjska premier Theresa May wysłała swój list do UE formalnie  rozpoczynając procedurę powolnego lecz nieodwracalnego wyjścia Zjednoczonego Królestwa. Liberalny establishment w Londynie i na całym kontynencie jest przerażony tym, jak populizm rozdziera Europę. Tak jak Burboni, niczego się nie nauczyli i niczego nie zapomnieli. Ani razu nie zatrzymali się na chwilę autorefleksji, a teraz udają zszokowanych tym, że Unii brakuje legitymacji, a antyestablishmentowy ferwor zagraża status quo i w konsekwencji, także ich władzy.   W 2015 roku, często ostrzegałem wierzycieli Grecji - samą śmietankę międzynarodowego liberalnego establishmentu (Międzynarodowy Fundusz Walutowy, Komisja Europejska, Europejski Bank Centralny, niemieccy i francuscy oficjele itd.) – że uduszenie naszego nowego rządu w kołysce nie leży w ich interesie. Mówiłem im, że jeśli nasze demokratyczne, proeuropejskie, postępowe próby wyzwolenia się z niewoli długu zostaną zniweczone, pogłębiony kryzys wywoła ksenofobiczną, antyliberalną i antyeuropejską falę nie tylko w Grecji, ale na całym kontynencie.   Jak lekkomyślni giganci, nie wzięli pod uwagę tych omenów. Krótkotrwały bunt Grecji przeciwko permanentnej recesji został bezwzględnie zduszony latem 2015 roku. To był bardzo nowoczesny zamach stanu. Instytucje UE użyły banków, a nie czołgów. W przeciwieństwie do zamachu, który obalił w Grecji demokrację w 1967 roku, albo tego, który spacyfikował praską wiosnę w Czechosłowacji, uzurpatorzy byli ubrani w garnitury i popijali wodę mineralną. Oficjalna wersja wydarzeń przedstawiana jest w ten sposób, że UE była zmuszona interweniować, aby zmusić społeczeństwo, które zeszło na manowce, do powrócenia na dobrą drogę fiskalnego porządku i strukturalnych reform. W rzeczywistości, przywódcom puczu zależało przede wszystkim na tym, by nie przyznać się do tego, co robili od 2010 roku: odkładając generalne bankructwo Grecji w czasie poprzez zmuszanie jej do zaakceptowania nowych, finansowanych przez europejskich podatników pożyczek, na coraz ostrzejszych warunkach, których efektem mogło być tylko dalsze kurczenie się narodowego dochodu Grecji.  Jedynym sposobem, żeby to osiągnąć w 2015 roku było popchnięcie Grecji w kierunku jeszcze głębszej niewypłacalności. A to wymagało zmiażdżenia naszej greckiej wiosny. Co ciekawe, akt kapitulacji, który musiał podpisać grecki premier i który musiał zaakceptować grecki parlament, został napisany tak, jakby prosiły o niego greckie władze. Tak jak przywódcy Czechosłowacji w 1968, zmuszeni przez Kreml do podpisania listu zapraszającego Układ Warszawski do inwazji ich kraju, ofiara była zmuszona do udawania, że sama prosiła o karę. Unia tylko łaskawie odpowiedziała na te prośby. Grecja doświadczyła tego, czego doświadczają ubodzy w Wielkiej Brytanii, kiedy otrzymują zasiłki w urzędach pracy, gdzie muszą zaakceptować, że sami są odpowiedzialni za swoje upokorzenie poprzez afirmację protekcjonalnych frazesów takich jak ""jedyne moje ograniczenia to te, które sam sobie stawiam"".  Temu zwrotowi europejskiego establishmentu przeciwko Grecji towarzyszyła całkowita utrata samokontroli. Jako minister finansów Grecji, na początku 2015 roku dowiedziałem się, że pensje prezesa, dyrektora i członków rady nadzorczej publicznej instytucji (Greckiego  Funduszu Stabilności Finansowej) były na poziomie stratosfery. Aby zaoszczędzić pieniądze, ale też by przywrócić sprawiedliwość, ogłosiłem obniżkę tych pensji o ok. 40 proc., co odzwiercieldało średni spadek pensji w całej Grecji od początku kryzysu w 2010 roku. UE, zwykle tak chętnie tnąca wydatki mojego ministerstwa na pensje i emerytury, tym razem niezupełnie była zadowolona z mojej decyzji. Komisja Europejska zażądała wycofania się z decyzji: płace te szły przecież do funkcjonariuszy wybranych przez unijnych biurokratów - ludzi uważanych przez nich za ""swoich"". Po tym jak UE zmusiła nasz rząd do posłuszeństwa i po mojej rezygnacji, płace te zwiększyły się nawet o 71 proc. - roczna pensja prezesa została podniesiona do poziomu 220 tys. euro. W tym samym miesiącu, emerytom otrzymującym emerytury w wysokości 300 euro miesięcznie obcięto świadczenia nawet o 100 euro.  Dawno temu, fundamentalnym elementem liberalnego projektu była, posługując się słowami Johna F. Kennedy''ego, gotowość by ""zapłacić każdą cenę, ponieść każdy ciężar, sprostać każdym trudnościom, wesprzeć każdego przyjaciela i przeciwstawić się każdemu wrogowi, aby zapewnić przetrwanie i sukces wolności"". Nawet neoliberałowie jak Ronald Reagan i Margaret Thatcher starali się zdobyć umysły i serca ludzi, by przekonać klasę pracowniczą, że obniżenie podatków i deregulacja są w ich interesie. Niestety, w następstwie europejskiego kryzysu gospodarczego, coś innego niż liberalizm, a nawet neoliberalizm, pochłonął nasz establishment, właściwie niezauważenie. Europa ma teraz bardzo nieliberalny establishment, który nawet nie próbuje przekonać do siebie społeczeństwa. Grecja jest tylko początkiem. Zduszenie greckiej wiosny w 2015 roku sprawiło, że lewicowa partia Podemos straciła swój impet w Hiszpanii; bez wątpienia wielu z potencjalnych wyborców obawiało się, że ich kraj spotka taki sam los jak nasz. Widząc bezduszne zlekceważenie przez UE demokracji w Grecji, Hiszpanii i innych krajach, wielu wyborców brytyjskiej Partii Pracy zagłosowało za Brexitem, co z kolei wzmocniło szanse Donalda Trumpa, którego triumf w Stanach Zjednoczonych dał wiatr w żagle ksenofobicznym nacjonalistom w Europie i na świecie. Teraz, kiedy tzw. liberalny establishment doświadcza nacjonalistycznej, bigoteryjnej reakcji będącej produktem własnego nieliberalizmu, zachowuje się on jak przysłowiowy ojcobójca, który prosi sąd o łaskawość na gruncie tego, że jest teraz sierotą. Nadszedł czas powiedzieć europejskim elitom, że obwiniać o ten stan mogą tylko siebie. To również czas na to, by postępowcy połączyli siły i odebrali europejską demokrację z rąk establishmentu, który zszedł na złą drogę i zagroził europejskiej jedności.  Yanis Varoufakis, Project Syndicate Yanis Varoufakis - były minister finansów Grecji, profesor ekonomii na Uniwersytecie w Atenach."
http://opinie.wp.pl/polacy-powiedzieli-co-naprawde-mysla-o-rocznicach-i-miesiecznicach-smolenskich-6109553294882433a,"Polacy powiedzieli, co naprawdę myślą o rocznicach i miesięcznicach smoleńskich Trzech na czterech Polaków słyszało o tzw. miesięcznicach smoleńskich, ale większość obywateli ma do nich negatywny stosunek - wynika z sondażu przeprowadzonego dla Wirtualnej Polski na panelu badawczym Ariadna.  Według sondażu 75 proc. Polaków wie, że od katastrofy lotniczej w Smoleńsku, w której zginęło 96 osób w tym prezydent Lech Kaczyński odbywają się tzw. miesięcznice smoleńskie, które mają upamiętnić tragedię.  Aż 62 proc. ankietowanych ma do tych uroczystości negatywny stosunek. Tu przodują wyborcy Platformy Obywatelskiej (negatywny stosunek ma do nich 95 proc. zdeklarowanych wyborców partii Grzegorza Schetyny), a także wyborcy Kukiz''15. 90 proc. osób popierających ugrupowanie Pawła Kukiza negatywnie postrzega te uroczystości. Co ciekawe tylko 31 proc. wyborców PiS myśli o nich pozytywnie. Negatywne nastawienie prezentuje wobec miesięcznic smoleńskich aż 40 proc. osób, które oddałyby głos na partię rządzącą. Zdecydowana większość Polaków (76 proc.) nie chce, aby 10 kwietnia był świętem państwowym. Dr Tomasz Baran z Wydziału Psychologii Uniwersytetu Warszawskiego uważa, że wynika to z faktu, że Polacy są zmęczeni martyrologią smoleńską. - Przeważa negatywny stosunek do miesięcznic i tylko 10 proc. jest pozytywnie nastawionych do pomysłu, by rocznica katastrofy była świętem państwowym - podkreśla. - Ale z drugiej strony zaledwie 33 proc. badanych jest zdania, że przyczyny katastrofy prezydenckiego samolotu zostały już w pełni wyjaśnione, a co piąty żywi przekonanie, że doszło do zamachu. To ciekawy paradoks, który moim zdaniem wskazuje, że wątek smoleński jeszcze długo będzie wzbudzał emocje w polskiej debacie politycznej – komentuje dr Baran. W sondażu zapytaliśmy także, co według ankietowanych było powodem katastrofy, która miała miejsce 10 kwietnia 2010 roku pod Smoleńskiem. 31 proc. wskazało na błąd pilotów i kontrolerów z lotniska Smoleńsk-Siewiernyj. Z kolei aż 18 proc. uważa, że doszło tam do zamachu. Blisko co trzeci pytany (30 proc.) nie wie, jakie były powody tragedii.  Zdecydowana większość ankietowanych (81 proc.) słyszało o powołaniu przez ministra obrony narodowej Antoniego Macierewicza nowej Komisji Badania Wypadków Lotniczych, która na nowo bada przyczyny tragedii. Co trzeci pytany uważa, że służy ona wyłącznie grze politycznej.  Niecałe 30 proc. jest zdania, że ma ona służyć interesom Polski. Tylko 23 proc. badanych wierzy w kompetencje i merytoryczność komisji. 60 proc. ankietowanych nie chce dalszego finansowania zespołu z budżetu państwa.  Krytyczni wobec prac zespołu są wyborcy PO, Kukiz''15 i Nowoczesnej. Negatywnie ocenia jego działania także 38. proc wyborców PiS (36 proc. głosów pozytywnych).  66 proc. pytanych sądzi, że komisja nie ujawniła dotychczas żadnych nowych faktów, które mogłyby wyjaśnić ostatecznie przyczyny katastrofy z 10 kwietnia 2010 roku. Tego zdania jest m.in. co druga osoba deklarująca się jako wyborca Prawa i Sprawiedliwości. Niewielkie jest także przekonanie (17 proc.), że nowa komisja smoleńska ujawni jakieś nowe fakty. 62 proc. ankietowanych myśli, że zespół powinien zakończyć swoje prace. Tylko 16 proc. uważa, że komisja powołana przez szefa MON powinna pracować dalej. Badanie przeprowadzono na panelu Ariadna w dniach 24-28 marca 2017 roku. Ogólnopolską próbę przeprowadzono na 1044 pełnoletnich osobach. Kwoty dobrano wg reprezentacji w populacji Polaków wieku 18 lat i więcej dla płci, wieku, wykształcenia i wielkości miejscowości zamieszkania. Metoda: CAWI"
http://opinie.wp.pl/shlomo-ben-ami-w-obronie-bractwa-muzulmanskiego-6110136500037761a,"Shlomo Ben-​Ami: W obronie Bractwa Muzułmańskiego Prezydent USA Donald Trump odłożył do zamrażarki projekt dekretu, który sklasyfikowałby Bractwo Muzułmańskie jako organizację terrorystyczną. Powinien go tam zostawić na zawsze. Oczywiście, Bractwo Muzułmańskie nie zawsze jest ucieleśnieniem wartości demokratycznych. W Egipcie, rząd prezydenta Mohameda Morsiego traktował demokrację jako propozycję, w której zwycięzca bierze wszystko. Skończyło się to dla niego tym, że został obalony niewiele po ponad roku rządów. Rozwiązanie takich problemów, poprzez ostracyzację autentycznych religijno-politycznych opcji tylko wzmacnia argumenty dżihadystów, które mówią, że przemoc jest jedyną drogą do osiągnięcia reform. Tak właśnie stało się, kiedy Abdel Fattah el-Sisi,  następca Morsiego po zamachu stanu z 2013 roku, zastosował opcję zerową wobec Bractwa.  Tam, gdzie partie islamistyczne dostają pole do działania politycznego, wykazują umiejętność do korzystania z takiej możliwości. Często opowiadają się za uczestnictwem w życiu politycznym jako lepszym wyjściem niż przemoc. Partie te, w tym Bractwo Muzułmańskie, są zaangażowane w legalne działania polityczne w kilku krajach, które często sprawiają, że łagodzą swoje poglądy.  Polityka, w odróżnieniu od religii, nie jest światem wiecznych prawd, lecz racjonalnych kalkulacji. Żeby rządzić skutecznie, trzeba umieć budować sojusze i koalicje, także z laickimi i liberalnymi partiami. Mając to na uwadze, zaangażowanie w politykę naturalnie popycha w kierunku większego umiarkowania. To fenomen, który widzieliśmy wielokrotnie w świecie arabskim.  Kiedy partia Sprawiedliwości i Rozwoju (PJD) wchodziła w Maroku do polityki, w 1997 roku, ""islamizacja"" była jej głównym hasłem. Podobnie, początkowo tunezyjska partia Ennahda (Odrodzenie) opierała się na spuściźnie islamskiej rewolucji w Iranie oraz ideach radykalnych islamistycznych krytyków zachodnich wartości, takich jak Sajjid Kutb, główny teoretyk Bractwa, w latach 50.  Ale zarówno PJD jak i Ennahda, które doszły do władzy w swoich krajach w 2011 roku, przez lata, stopniowo dryfowały w kierunku umiarkowania, a nawet sekularyzacji. Po cichu odeszły od niektórych radykalnych zasad, aby przystosować się do kluczowych reguł świeckiej demokracji, takich jak pluralizm kulturowy i wolność wyznania. W 2003 roku, w odpowiedzi na zamach terrorystyczny w Casablance, PJD stanowczo odcięła się od ruchu religijnego, który ją stworzył, bezwarunkowo odrzucając przemoc. W odróżnieniu od grup dżihadystycznych, które chętnie przyznałyby się do odpowiedzialności  za taki zamach, PJD chciała wyraźnie zaznaczyć, że nie inspirowała się, ani nie popierała takich działań. W 2015 roku Ennahda również rozdzieliła ruch promujący wartości religijne, od partii, która postępuje według świeckiej logiki gry politycznej. Krytycy, którzy zarzucają, że działania tych partii były jedynie taktycznymi manewrami mają trochę racji. Trzeba jednak pamiętać, że takie taktyczne ruchy mogą prowadzić do strategicznych, a nawet ideologicznych przesunięć. W rzeczy samej, odkąd odseparowały się one od ograniczeń religijnych dogmatów, polityczne gałęzie obu partii zdystansowały się od swoich fundamentalistycznych islamistycznych korzeni.   Zaangażowanie się w politykę miało także łagodzący wpływ na egipskie Bractwo Muzułmańskie. Kiedy Morsi był prezydentem, respektował porozumienie pokojowe z Izraelem, a nawet odegrał kluczową rolę w doprowadzeniu do zawieszenia broni podczas konfliktu Izraela z Hamasem w 2012 roku. Te działania pokazały jego determinację, żeby podtrzymać rolę Egiptu jako siły na rzecz regionalnej stabilności. Oznaczało to powstrzymanie się od tego, aby ideologia, którą wyznawał, popchnęła go do przyjęcia radykalnej polityki zagranicznej.  Algierscy islamiści podążyli trochę inną drogą, łagodząc swoje poglądy po klęsce w katastrofalnej wojnie domowej w latach 90. Choć pamięć o wojnie obecnie zanika, przykłady konfliktów w Syrii i Libii, wraz z politycznym zaangażowaniem partii islamistycznych, takich jak Ruch Społeczeństwa na rzecz Pokoju, wystarcza by zniechęcić większość młodych Algierczyków do dżihadyzmu. Tak jak polityczna partycypacja może zachęcać do umiarkowania, polityczna izolacja może wzmacniać radykalizm. Weźmy pod uwagę sprawę Hamasu, który nie jest globalnym ruchem dżihadystycznym, a raczej nacjonalistyczną, islamistyczną organizacją, której rządy żelaznej ręki w Gazie nie tolerują sprzeciwu. Można zaryzykować tezę, że nieuznanie przez społeczność międzynarodową zwycięstwa Hamasu, kiedy zdobył władzę w wyborach 2006 roku, zablokowało potencjał ruchu do złagodzenia kursu. W końcu Hamas, w przeciwieństwie do grup takich jak al-Kaida czy Państwo Islamskie, często flirtował, jakkolwiek nieśmiało, z bardziej koncyliacyjnym podejściem do Izraela. Według doniesień, nawet bez uznania politycznego, Hamas zdecydował się opublikować nowy program, bez wybujałego antysemityzmu widocznego w obecnym manifeście. Istnieją też podstawy by twierdzić, że Hamas zaakceptowałby rozwiązanie konfliktu w oparciu o dwa państwa i zadeklarował niezależność od Bractwa Muzułmańskiego, po to by ułatwić przywrócenie stosunków z Egiptem i innymi państwami arabskimi. Jeśli Hamas rzeczywiście udowodni, że idzie w kierunku większego pragmatyzmu politycznego, powinien być zachęcany do kontynuowania tego trendu. W szczególności Izrael powinien traktować Gazę jakby była niepodległym państwem i promować jej stabilność. Oznacza to zakończenie izraelskiej blokady strefy Gazy, która była jedynie paliwem dla ekstremizmu i wojny i przyznanie jej mieszkańcom kontroli nad ich własnym portem morskim, otwierając go tym samym na handel i turystykę. Tworzenie przestrzeni dla łagodnej ekspresji islamu w sferze publicznej jest kluczem do pokonania globalnego dżihadyzmu. Tylko wtedy, kiedy wojna przeciwko dżihadyzmowi przeniesie się z pola bitwy na arenę polityczną, arabskie społeczeństwa będą mogły zacząć iść w kierunku bezpieczniejszej i jaśniejszej przyszłości. Shlomo Ben-Ami, Project Syndicate Shlomo Ben-Ami - były minister spraw zagranicznych Izraela. Wiceprezes fundacji Toledo International Center for Peace. Autor książki ""Blizny wojny, rany pokoju: Tragedia izraelsko-arabska”."
http://opinie.wp.pl/rafal-zajac-wybory-w-stargardzie-powinny-dac-najwiekszym-partiom-do-myslenia-6110520556959361a,"Rafał Zając: Wybory w Stargardzie powinny dać największym partiom do myślenia Wybory w Stargardzie powinny dać do myślenia największym partiom w Polsce. Poparcie, które uzyskałem odbyło się bez podsycania emocji, które Polaków już po prostu męczą. PiS i PO zaangażowały ogromne siły, ale samorządy to nie polityka warszawska, tutaj nie wygrywają szyldy. Dlatego też jestem przeciw idei dwukadencyjności - niech decydują mieszkańcy i niech robią to kryterium doświadczenia. Czy moje prawie 90 proc. to dowód układu? Polska to nie Białoruś - mówi w rozmowie z Marcinem Makowskim Rafał Zająć, nowy prezydent Stargardu.  Marcin Makowski: Wygrał pan przyspieszone wybory na prezydenta Stargardu przytłaczającą przewagą głosów. Niespełna 88 proc. poparcia i wyścig rozstrzygnięty w pierwszej turze. W polityce, nawet samorządowej, rzadko padają podobne wyniki. Rafał Zając, Prezydent Stargardu: To z jednej strony solidny mandat, ale z drugiej bardzo duża odpowiedzialność, której mam świadomość. Jest to również sygnał ze strony mieszkańców wysłany po śmierci prezydenta Sławomira Pajora. Dla nas to wydarzenie było naturalnym momentem podsumowań i spojrzenia na Stargard z innej perspektywy, dostrzeżenia, jak wiele udało się zbudować. Trzeba uczciwie powiedzieć, że skala poparcia dla mojej kandydatury jest efektem pracy również śp. Sławomira Pajora i całej dotychczasowej administracji. W polityce samorządowej nie znalazłem się jednak od wczoraj. Byłem wiceprezydentem miasta, wcześniej wiele lat zajmowałem się kwestiami społecznymi i starałem się budować bardzo osobiste relacje z mieszkańcami. Być może również to zaprocentowało.  Dużym zaskoczeniem tych wyborów były przede wszystkim słabe wyniki kandydatów Prawa i Sprawiedliwości oraz Platformy Obywatelskiej. Kolejno 10,69 i 1,75 proc. Można się było takich rozstrzygnięć spodziewać? Nie chcę zajmować się analizą politologiczną, ale moim zdaniem w wyborach do organu wykonawczego ludzie wolą głosować na konkretnego człowieka i to, co on sobą reprezentuje. Jest to również sprawa pod refleksję dla polityków w całej Polsce, że wyborców tak naprawdę interesuje program, a nie tylko szyld partyjny. W kampanii bardzo solidnie przygotowaliśmy się do odpowiedzi na pytania, nad którymi mieszkańcy miasta autentycznie dyskutują w domach. Nie podgrzewaliśmy emocji i nie tworzyliśmy sztucznego konfliktu. Być może właśnie ten ciągły spór największych polskich ugrupowań skutecznie zmęczył społeczeństwo.  Czy to jest pana zdaniem lekcja na wybory samorządowej w 2018 roku? Każde miasto to osobny wyścig i żadnego nie można odpuszczać? Być może, ale akurat w Stargardzie ani PiS ani PO nie działały na pół gwizdka. Do tej kampanii zostały rzucone wszelkie siły. Ireneusz Rogowski miał zdjęcia i poparcie premier Beaty Szydło, prezydenta Andrzeja Dudy. W jego spocie wyborczym wypowiadała się szefowa rządu. Poza tym, kiedy zastanawialiśmy się czy nie potraktować wyborów jako naturalne dokończenie kadencji prezydenta Pajora, powiedziano nam ze strony najsilniejszych partii w Polsce, że one nie mogą mnie poprzeć, bo dla nich Stargard będzie sprawdzianem skuteczności szyldów partyjnych.  Sprawdzian wyszedł bardzo kłopotliwie szczególnie dla Zofii Ławrynowicz, byłej posłanki startującej z ramienia PO. 452 głosy, w niektórych komisjach poniżej procenta poparcia. Do tego zmierzam. Dzisiaj właśnie te partie muszą sobie odpowiedzieć na pytanie, dlaczego tak się stało. Z jakich względów, pomimo zaangażowania znacznych środków i nieporównywalnego z moim komitetem zaplecza, nie byli w stanie podjąć walki. Nawet pomimo prowadzenia kampanii w sposób nieczysty. To znaczy? Polecam odwiedzić już po fakcie profile w mediach społecznościowych konkretnych kandydatów i przeanalizować ich wpisy, zobaczyć kto pod postami komentował i w jakim duchu. To jest już dzisiaj nieważne, bo moim zdaniem kampania negatywna zawsze odnosi odwrotny skutek i uderza w tego, kto ją prowadzi, ale warto zadać sobie taki trud. Porażka wielkich partii to również efekt tego, że w Stargardzie od lat rozwinięty jest silny ruch stowarzyszeniowy i mieszkańcy w naturalny sposób oswoili się z polityką prowadzoną w stylu regionalny, a nie ogólnopolski. My zajmujemy się sprawami mieszkańców i nie odbieramy sms-ów od centrali, dyktujących nam co mamy mówić. Czy sądzi pan, że za pana przykładem pójdą inni kandydaci samorządowi, którzy wahają się w tej chwili pod jakim szyldem startować?  Na pewno może to być dla nich ciekawy przypadek do rozpatrzenia i dowód na to, że da się uzyskać szerokie poparcie mieszkańców właśnie poprzez aktywność w stowarzyszeniach a nie wielkich partiach. W moim komitecie poparcia, a naprawdę nie musiałem o to zabiegać, znalazły się największe organizacje pozarządowe w Stargardzie. Taki rodzaj synergii nie bierze się znikąd. Jeśli prześledziłby Pan wyniki ostatnich wyborów samorządowych to zauważyłby Pan rosnące poparcie dla lokalnych stowarzyszeń, które z powodzeniem wygrywają wybory w Stargardzie z największymi partiami politycznymi. W Radzie Miejskiej na 23 radnych jedynie 5 posiada lub posiadało legitymację partyjną.  O Stargardzie i województwie Zachodniopomorskim mówi się, że to tradycyjny matecznik lewicy i Platformy Obywatelskiej, tymczasem Zofia Ławrynowicz nie była w stanie nawiązać równorzędnej walki nawet z kandydatem Prawa i Sprawiedliwości. Zmiana sił w regionie? Nie chcę powiedzieć, że PO kampanię zlekceważyło, ale za podobny stan rzeczy może odpowiadać wspomniane już ogromne zaangażowanie PiS-u. Platforma walczyła znacznie spokojniej i w sposób stonowany, natomiast trudno z tego faktu wyciągać wnioski sięgające dalej. Na pewno jednak można się zastanowić, dlaczego nie udał się planowany przed wyborami zabieg w postaci wystawienia wspólnego kandydata całej opozycji? Natomiast w ostatniej chwili pańską kandydaturę poparło zarówno SLD jak i Nowoczesna, które dzisiaj to sobie przypisują sukces.  Przed wyborami rozmawiałem ze wszystkimi partiami od prawa do lewa odnośnie poparcia, ale nie zgadzałem się na partyjne szyldy. Okazało się, że wtedy nikt się nie chciał zgodzić i poszczególni kandydaci i ich partie rozpoczęli samodzielne zbieranie podpisów poparcia. Co znamienne, nawet już po fakcie poparcie przekazane przez Nowoczesną i SLD nie było ogłaszane podczas wspólnych konferencji prasowych. Ja się z poparcia mieszkańców cieszę, ale nie można mnie identyfikować z tą czy inną partią.  Może się nie da, ale to się w tej chwili dzieje. Jest pan przedstawiany jako sukces właśnie tych sił politycznych w kontrze do duopolu PO-PiS. Takie próby są, ale nie są one zgodne ani z moimi intencjami ani po prostu z prawdą.  Czy w takim razie polityk może otrzymać poparcie, którego nie chce, ze strony sił, z którymi się nie identyfikuje? Ja to poparcie traktowałem jako wotum zaufania mieszkańców, którzy reprezentują właśnie takie poglądy, a nie - co jeszcze raz podkreślam - partii. O te drugie nie zabiegałem, ale nie mogłem go również odrzucić. Przecież wśród ich wyborców są również stargardzianie, dla których chcę pracować. Zarówno wysoka, niespełna 50 proc. frekwencja i mój wynik nie są sukcesem żadnych partii, ale mieszkańców. Za tę mobilizację im serdecznie dziękuję. To oni udowodnili, że decydują w swojej małej ojczyźnie, a nie Warszawa.  Jak rozumiem w takim razie nie popiera pan pomysłu Prawa i Sprawiedliwości na dwukadencyjność w wyborach samorządowych? Dyskusja nad tym projektem wymagałaby odrębnej debaty, ale dzisiaj mogę na ten projekt odpowiedzieć jednym argumentem. Na każde stanowisko kierownicze, zanim wybierze się kandydata, pyta się go o szereg różnych rzeczy, przede wszystkim o kompetencje. Być może najistotniejsze jest jednak pytane o doświadczenie. W każdej pracy, która niesie ze sobą wielką odpowiedzialność, doświadczenie jest atutem. Dlaczego w wyborach np. na prezydentów miast, miałoby być inaczej? W samorządach doświadczenie ma być obciążeniem? Ja się z taką diagnozą nie zgadzam. Zdaje się, że argumentacja rządu jest nieco inna i chodzi o lokalne układy, które przez lata nie dopuszczają nikogo spoza swoich szeregów do władzy. Taka argumentacja podgrzewa emocje, ale prawdy jest w niej niewiele co pokazały wybory w Stargardzie. Ja szedłem do nich z całym zapleczem, które zbudował wokół siebie prezydent Pajor i jak mieszkańcy ocenili taki stan rzeczy? Jako układ, czy jako naturalny ciąg rzeczy poparty doświadczeniem i kontynuacją dotychczasowych projektów? To mieszkańcy wystawili ocenę podobnym pomysłom. Czy układem da się zdobyć prawie 90 proc. poparcia? To nie jest Białoruś.  Rozmawiał Marcin Makowski dla WP Opinie Rafał Zając - nowowybrany prezydent Stargardu, wcześniej od 2006 r. zastępca prezydenta Stanisława Pajora. Startował z list niezależnego stowarzyszenia Stargard XXI."
http://opinie.wp.pl/ks-jacek-stryczek-wyprowadzilem-tysiace-ludzi-z-biedy-ale-nigdy-przez-wspolczucie-6109495897642625a,"Ks. Jacek Stryczek: Wyprowadziłem tysiące ludzi z biedy, ale nigdy przez współczucie Najpierw wyręczała nas komuna. Potem pojawił się efekt dorobkiewicza. Zachwyt i skoncentrowanie się na sobie, duże samochody, duże domy, wysokie ogrodzenia. Bardzo spadło zaufanie społeczne w naszym kraju. Nawet rodziny głęboko się podzieliły. Ludzie nie zaakceptowali faktu, że jednemu powodzi się lepiej, a innemu gorzej. Ufamy tylko sobie albo najbliższej rodzinie - mówi ks. Jacek Stryczek w rozmowie z Joanną Mikos.  Joanna Mikos: Mam mówić ""proszę księdza"" czy ""panie prezesie""? Ks. Jacek Stryczek: Jestem księdzem. Jestem człowiekiem. Tytulatura nie ma tu znaczenia. Słyszałam jednak, jak pracownicy fundacji mówią do księdza ""panie prezesie""… ""Prezesie"", a nie ""panie prezesie"". Generalnie skracam bardzo szybko dystans miedzy ludźmi. Nie lubię barier, które niesie ze sobą np. strój duchowny. Z wielu współpracownikami  jestem na ""ty"". Część jednak potrzebuje mieć szacunek do ""prezesa"". Zwróciłam też uwagę na brak krzyża w gabinecie księdza w fundacji. Czemu miałby tu wisieć krzyż? Świadomie zrezygnowaliśmy tu z religijnych symboli. Po naszych czynach widać, że jesteśmy wierzący. Nie musimy się emblematować.  Dlatego w pracy nie nosi ksiądz sutanny czy koloratki? Dzisiaj akurat jestem po treningu. Stąd mój sportowy strój. Jakim treningu? Biorę lekcje boksu. Przygotowuję się do walki z Albertem Sosnowskim. Spotkamy się na ringu w maju, podczas  charytatywnej gali bokserskiej „Białych kołnierzyków”. Dochody z imprezy będą przekazane na rozwój „Szlachetnej Paczki”. Sosnowski to zdaje się bokser wagi ciężkiej. Ksiądz to raczej waga lekka… Zawsze chciałam się nauczyć bić. Jak byłem młodym chłopakiem trenowałem judo. Nauczyłem się tego - jak prawie wszystkiego - z książki. A zawodowo byłem siatkarzem. Teraz nadarzyła się okazja powrotu do sportów walki. To ciekawe doświadczenie. Coś mi tu nie pasuje - religia i przemoc? Nie. To jest religia i sport. Jestem typem sportowca. Promuję sport, bo nie wierzę, że ktoś, kto nie trzyma własnego ciała w dyscyplinie, prowadzi jakieś życie duchowe. Dlaczego?  Bo jesteśmy duchem, ale w ciele. Asceza rozumiana jako samoograniczanie się w jedzeniu i piciu, jako wysiłek fizyczny - pomaga w życiu duchowym. Człowiek, który nie trenuje, nie ma mięśni -  podświadomie czuje się słaby. Na ma odwagi podejmować decyzji, a moja praca polega głównie na podejmowaniu decyzji. I to odważnych. Dzięki nim ""Wiosna"" z małej organizacji  charytatywnej stała się jedną z największych w Polsce. Stąd wziął się pomysł Ekstremalnej Drogi Krzyżowej (EDK), imprezy sportowej i duchowej zarazem? Nie tylko. Ekstremalna Droga Krzyżowa jest odpowiedzią na kryzys męskości w naszym kraju. Uważam, że to duży problem. W Polsce na 100 woluntariuszy, 90 osób to woluntariuszki. Rodzaj męski przechodzi w rodzaj żeński. Co takiego robią faceci, gdy kobiety stają się wolontariuszkami?  Co robią? Trzy rzeczy: grają w gry, piją piwo i oglądają mecze. Ale męskie... Facetom się generalnie nie chce. Mają tendencję do dogadzania sobie. W dużej mierze to wina nadopiekuńczego wychowania. W swoim duszpasterstwie na początku miałem wiele silnych i aktywnych kobiet i niewielu facetów, w dodatku słabych. To mnie strasznie wkurzało. EDK było sposobem na ich wzmocnienie i zaangażowanie. Tam trzeba się mierzyć z ciemnem, zimnem, fizycznością, ale to zaskoczyło. W zeszłym roku w EDK  wzięło udział 26 tys. osób. W tym roku szacujemy, że będzie ich 60 tysięcy. Ci, którzy przeszli EDK, opowiadają innym o swojej przemianie. I to jest niezwykłe. Nie ma takiej drugiej imprezy na świecie. Brak ""męskości"" u mężczyzn to wina ""ideologii"" gender? Nie będę komentował spraw związanych z gender, ale z mojego doświadczenia wynika, że religia typu uniseks nie działa. Jednym z naszych ""odkryć"" związanych z EDK oraz z projektem ""Męska strona rzeczywistości"" było to, że najszybszy rozwój następuje w wyniku pogłębiania tożsamości płciowej. Bo jednak jesteśmy różni. Dlatego w moim duszpasterstwie faceci zaczęli pracować nad swą męskością, a kobiety nad kobiecością  Efekty są super. Wszyscy są szczęśliwsi. Budują z tego powodu lepsze związki. Tylko kobieta i mężczyzna mogą stworzyć szczęśliwe małżeństwo? Nie uważa ksiądz, że postęp w sferze obyczajowej jest warunkiem modernizacji społeczeństwa ""w ogóle""? Nie uważam, że jest to postęp. Nie jestem komentatorem tej sfery rzeczywistości. Mogę tylko powiedzieć, że mój świat jest taki, że akceptuję to, że ludzie są różni, że żyjemy w państwie demokratycznym, w którym każdy buduje sobie  własne scenariusze życiowe. Nie mam w rękach prawa. Nie mam potrzeby piętnowania  ludzi. Zresztą nauka Kościoła nie mówi, że jakiś jeden rodzaj seksu jest zły, np. seks pomiędzy mężczyznami. Dystans Kościoła do nadużyć w sferze seksualnej dotyczy wszystkich ludzi. Z jakiego powodu? W dzisiejszych czasach seks zbyt często imituje miłość. A związki, które są oparte na szukaniu przyjemności, a nie budowaniu relacji są, w mojej opinii, szkodliwe. Spotykam wiele ofiar takich związków. Dziś najbardziej popularną przysięgą małżeńską jest: ""Ślubuję być z Tobą tak długo, jak będzie mi dobrze"". Wiem coś o tym, bo prowadzę również nauki przedmałżeńskie.   Winą za to należy obarczyć więc naszą konsumpcyjną kulturę, która pozwala wymienić partnera życiowego, gdy się znudzi? Marketing stał się naturalnym środowiskiem człowieka. Jako klienci jesteśmy obsługiwani, a jako konsumenci  jesteśmy  nastawieni na zaspokajanie własnych potrzeb. To wchodzi tak głęboko w strukturę myślenia niektórych, że zaczynają traktować cały świat z perspektywy bycia konsumentem czy klientem. Z relacją z drugim człowiekiem włącznie. Takie nastawienie nas gubi. Dlaczego? Bo mamy duszę. Dusza, która nie jest karmiona obumiera, a wraz z nią cały człowiek. 1/3 mieszkańców USA bierze środki antydepresyjnie nie dlatego, że ma czegoś za mało, tylko dlatego, że nie dba o swoje wnętrze. My z natury potrzebujemy być w dobrej relacji ze swoją duszą, która pyta, jaki jest sens mojego życia? Jeżeli ktoś jest skupiony tylko na konsumpcji - nieważne, rzeczy czy wrażeń - wcześniej czy później będzie miał problemy. Nowy trend, który proponuję m.in.  poprzez udział w EDK  jest odbiciem w kierunku wartości, duchowego rozwoju.  Dziś jednak to ciało jest na topie, a nie duch. Nie do końca. Ja działam w ""trendach"". Nie tylko polskich, ale i światowych. Często  odkrywam je wcześniej niż inni. Uważa się ksiądz za trendsetera? W zasadzie tak. Jako pierwszy powiedziałem, że kocham ludzi bogatych. Jako  pierwszy głośno zwróciłem też uwagę, że nie każda pomoc jest dobra. Czy 500plus to dobra pomoc? Nie ma na to jednoznacznej odpowiedzi.  Akcja ""Szlachetna paczka"" mocno odkryła to, że wielodzietność jest często źródłem biedy w naszym kraju. Większość naszych podopiecznych w 2015 roku - 16 tys. na 21 tys. rodzin - to rodziny wielodzietne lub z chorym dzieckiem. Program 500plus niewątpliwie poprawił poziom ich życia, który był znacznie poniżej standardu. Dzieci stać na wycieczkę szkolną, a nawet wakacje. To dobrze.  Jednak w wyniku 500plus wiele kobiet zrezygnowało z pracy… Też nie wiem, czy to dobrze. Coś takiego jak 500plus jest potężnym impulsem i wiadomo, że program będzie miał wiele różnych skutków. Po co to oceniać i upraszczać? Lepiej to poznać. Szczerze mówiąc, wolałbym, by decyzje typu 500plus czy becikowe były przez polityków głęboko analizowane, a nie tylko podejmowane. Ja zarządzając 800 lokalizacjami oraz 12 tys. woluntariuszami, nie mogę sobie pozwolić na błędy w zarządzaniu, bo organizacja padnie. Muszę wziąć pod uwagę milion czynników. W życiu politycznym można natomiast  podjąć jakąś decyzje i potem powiedzieć ""no trudno"". Czy podpisuje się ksiądz pod biblijnym cytatem: ""kto nie pracuje - ten niech i nie je"" Oczywiście. To jeden z powodów, dla których cały czas manifestuję, że nie pomagam osobom roszczeniowym. Ewangelia mówi: ""poznacie po owocach"", czyli jak ktoś pracuje, to mu wychodzi. Ma te owoce. A jak ktoś nie pracuje i ja go wyposażam, to on tych dobrych owoców nie ma. Będzie więc potępiony. Ewangelia daje jasną wskazówkę, że każdy musi podejmować wyzwania. Robić tak, by miał dobre owoce. Dlatego, kiedy spotykam biednych ludzi, którzy mówią mi, że nie mogą pracować, to ja ich konfrontuję z opinią, że mogą. Czasem ktoś ma ""owoce"", bo oszukuje np. na VAT. Świat nigdy nie był idealny. Jezus mówił: ""Posyłam was między wilki"". Znaczy to, że nie możemy być naiwniakami, którzy myślą, że wszyscy są dobrzy. Co do oszustw na VAT, to w chrześcijaństwie nie ma czegoś takiego, że cel uświęca środki. Zarabianie przez oszukiwanie jest oczywiście czymś złym. I odwrotnie. Jeśli ktoś prowadzi firmę, to jego ""owocem"" jest nie tylko zysk, ale rozwój ludzi, jakość współpracy z kontrahentami, otoczenie biznesu. Obecny układ polityczny podzielił ludzi na tych, którym się udało i tych specjalnej troski. Czy to jest dobre? Nie. W naszym kraju racjonalizacja wydatków socjalnych, w krótkim czasie mogłaby zmienić życie społeczne. Jedyny system pomocowy na świecie, który jest w pełni sensowny, dotyczy niepełnosprawnych. Bo usuwa się im bariery, a nie wyręcza. W wielu innych przypadkach daje się ludziom pomoc materialną, nie aktywizując ich. Moje stowarzyszenie pomogło w życiu setkom tysięcy ludzi. Wyprowadzaliśmy ich z biedy, ale nigdy przez współczucie. Tylko przez zmotywowanie do podejmowania wyzwań. Współczucie jest dobre na chwilę, ale potem trzeba coś ze sobą zrobić.  Jezus jednak współczuł biednym i rozdawał chleb. Chleb był tylko znakiem mesjańskim, a nie sposobem na życie społeczne. Jezus rozdawał  chleb, żeby powiedzieć: ""Ja jestem chlebem z nieba"". Jak chcieli za to go obwołać królem, odparł, że nie będzie ""światowym piekarzem"", że nie przyszedł po to, by robić chleb dla tych, którzy go nie mają. Jezus działał przede wszystkim na zasadzie motywacji. Jak uzdrawiał żebraka czy niewidomego, to po to, by ten pracował. Dlatego też w naszej pracy charytatywnej uczymy ludzi, że warto przekroczyć swoją strefę komfortu. Warto ryzykować, podejmować wyzwanie, by móc się rozwijać. Tak jak Jezus, który jedno życie oddał, by drugie zyskać. To dość twarde podejście. Uważam, że praca jest podstawowym sposobem funkcjonowania człowieka. To praca nas kształtuje. Mówił o tym Jan Paweł II oraz obecny papież Franciszek. Dlatego też powinniśmy stworzyć warunki, w których ludzie pracują, podejmują wyzwania i przez to rozwijają się. Dobrobyt jest na drugim planie. Od lat przyglądam się,jak rozdaje się pomoc unijną przy kościołach. Owszem, przychodzą biedni, ale podjeżdżają też ludzie samochodami i biorą to, co im się nie należy. Zarejestrowani są jako bezrobotni, ale mają ukryte dochody. Przepisy nie są wystarczająco ""czułe"", by to wychwycić. Za demoralizację tych ludzi my jako społeczeństwo też  jesteśmy odpowiedzialni. Mówi ksiądz bardziej w duchu protestanckim niż katolickim. Nie umiem się utożsamić z tym stwierdzeniem. Katolickie kraje jak Francja, Włochy, Hiszpania, niemiecka Bawaria są bogate, choć katolickie. Jestem katolikiem i w Ewangelii znalazłem  inspirację do pracy i do zarabiania. Nie czyńmy naszej ""katomarksistowskiej"" ideologii globalną ideologią Kościoła. Pracowałem w różnych miejscach na świecie i stwierdzam, że jest to nasza mentalność. A co jeśli ktoś nie może pracować, bo np. jest samotnym rodzicem z małym dzieckiem? Istnieje coś takiego jak odpowiedzialność za siebie w czasie. Jeśli kobieta lub mężczyzna  jest samotnym rodzicem, to pojawia się to pytanie, co zrobili wcześniej, by mieć swobodę finansową. Jeśli zaś zmarnowali jakąś część życia, to trzeba się zastanowić, jak na tym etapie się przeorganizować, zbudować nowe kompetencje, kwalifikacje, które pozwolą się nam utrzymać. Emeryci też powinni pracować? To co innego. Pracowali przez całe życie, a nagle nastąpiła zmiana, która zdewaluowała cały system. Ci ludzie nie mieli czasu, by na nią zareagować, dostosować się do nowych warunków. To okrutne. Gdybyśmy zweryfikowali nasze wydatki na cele społeczne, to można by było wydać je tam, gdzie są  bardziej potrzebne. Trzeba też pamiętać, że nie cały obowiązek w kwestii ludzi starszych spoczywa na państwie. Często po kolędzie odwiedzam emerytów, którzy ledwo wiążą koniec z końcem. Nie stać ich nawet na leki. Tymczasem  ich dzieci pracują na przykład w Anglii. Dlaczego więc  nie wyślą tych stu funtów miesięcznie? To by znacznie poprawiło ich standard życia. Wygłosiłem nawet kazanie, że słowa: ""Czcij ojca swego i matkę swoją"" oznaczają też: ""Zapytaj ojca i matkę, czy mają się za co utrzymać"". A może lepszym sposobem na biedę byłby sprawiedliwszy poddział zysków w społeczeństwie? Ksiądzu natomiast nie przeszkadza, że prezes banku zarabia 36 tys. zł dziennie. Nie przeszkadza mi, ponieważ wypleniłem w sobie ""katomarksizm"" i myślenie: ""jeśli ty masz więcej, to mnie jest gorzej"". 
Nie mam już w sobie tej polskiej zazdrości. Natomiast pytanie, czy świat jest sprawiedliwie urządzony, jest chyba nie do mnie. Wielkim odkryciem dwudziestego wieku była klasa średnia. Badania wykazały, że im liczniejsza klasa średnia, tym życie społeczne jest tańsze, a ogrodzenia niższe. To się wszystkim opłaca. Działania ""Szlachetnej Paczki"" sprzyjają rozwojowi klasy średniej. Nie ograniczamy się do pomocy materialnej. Podstawą naszego działania jest motywowanie ludzi do samodzielności, podejmowania wyzwań, zarabiania. Co dokładnie rozumie ksiądz przez ""katomarksizm""? To zbiór negatywnych kodów kulturowych obecnych w naszym społeczeństwie typu, że zarabianie jest podejrzane, że posiadanie jest podejrzane, że nie wolno się chwalić sukcesami. Ileś tam tych kodów mamy wdrukowanych w głowach. Według mnie są one główną przyczyną tego, że nie zarabiamy więcej. Zwalczanie takich postaw jest moim sposobem na  biedę w naszym kraju. Ja wypleniłem je w sobie do cna. Kocham ludzi bogatych, choć w Polsce wielu z nich jest dorobkiewiczami, którzy nie czują potrzeby dzielenia się z innymi czy pomagania. Skąd ksiądz wie, że wielu Polaków ma syndrom dorobkiewicza? Z moich doświadczeń wynika, że do wejścia Polski do Unii Europejskiej, zaangażowanie polskiego biznesu w pomoc charytatywną praktycznie nie istniało lub było znikome. Zachodnie centrale niemal zmuszały polskie oddziały do działań związanych ze społeczną odpowiedzialnością biznesu (CSR). W rezultacie ich pomoc była zakłamana. Po 2005 roku wielu młodych Polaków wyjechało za granicę. Wracając do pracy w Polsce, przywieźli ze sobą trochę zachodniej mentalności. Podejście polskich przedsiębiorstw do pomagania zmienia się. Choć jak przejrzałem ostatnio listę firm, z którymi współpracuję, na top biznesowym poziomie, to okazuje się, że są to albo firmy zagraniczne, albo prowadzone przez Polaków, który mieszkali za granicą.  Dlaczego nie umiemy pomagać? Najpierw wyręczała nas komuna. Potem pojawił się efekt dorobkiewicza. Zachwyt i skoncentrowanie się na sobie, duże samochody, duże domy, wysokie ogrodzenia. Bardzo spadło zaufanie społeczne w naszym kraju. Nawet rodziny głęboko się podzieliły. Ludzie nie zaakceptowali faktu, że jednemu powodzi się lepiej, a innemu gorzej. Ufamy tylko sobie albo najbliższej rodzinie. Takie plemienne podejście. Wierzy ksiądz, że to się da zmienić? Na szczęście teraz wszyscy na świecie oglądamy te same mecze, słuchamy tej samej muzyki. Coraz więcej ludzi w Polsce mieszka tu, ale głowę ma ""gdzie indziej"". Ja jestem taką osobą. Wielu moich znajomych tak ma. Ja lubię, kiedy ktoś wygrywa. Jeśli ktoś ma problemy to pomagam. Nie jestem od powstań, ale od pracy organicznej. Zdaję sobie jednak sprawę, że większość ludzi w tym kraju, choć jesteśmy z tych samych korzeni, tkwi w tym co było kiedyś. Jakoś się podzieliliśmy. Czy mniejszość może się stać większością? Czy będziemy bardziej otwarci na współpracę, dzielenie się z innymi, pomaganie? To się okaże. Rozmawiała: Joanna Mikos dla WP Opinie Ks. Jacek Stryczek - duszpasterz akademicki oraz ludzi biznesu. Pomysłodawca i współzałożyciel jednej z największych organizacji charytatywnych w Polsce, stowarzyszenie ""Wiosna"". Twórca projektu ""Szlachetna Paczka"". Pomysłodawca Ekstremalnej Drogi Krzyżowej. Laureat nagrody Polskiej Rady Biznesu im. Jana Wejcherta za działalność społeczną."
http://opinie.wp.pl/zaki-laidi-nowa-rewolucja-francuska-6114456272685185a,"Zaki Laïdi: Nowa Rewolucja Francuska Biorąc pod uwagę, że prezydent Francji ma ogromną władzę wykonawczą, łącznie z prawem rozwiązania Zgromadzenia Narodowego, wybory prezydenckie to najważniejsze wydarzenie we francuskim kalendarzu wyborczym. Tym razem jednak gra toczy się o dosłownie wszystko.  Czytaj także:  Mark Leonard: Europa musi przygotować się na najczarniejszy scenariusz Dwoje najmocniejszych kandydatów to Marine Le Pen, przewodnicząca skrajnie prawicowego Frontu Narodowego, oraz Emmanuel Macron, który co prawda pełnił funkcję ministra w socjalistycznym rządzie Hollande’a, ale w wyborach startuje jako kandydat niezależny. Jeśli, zgodnie z przewidywaniami, Marcon zmierzy się z Le Pen w drugiej turze 7 maja, będzie to oznaczało prawdziwy przełom we francuskiej polityce. Pierwszy raz od 60 lat główne partie lewicy i prawicy zostaną wykluczone z drugiej rundy.  Francja nie przeżyła takiego wstrząsu politycznego bodaj od 1958 roku, kiedy to w czasie wojny w Algierii generał Charles de Gaulle doszedł do władzy i zlecił napisanie konstytucji dla V Republiki. Ta zmiana, podobnie jak większość politycznych wstrząsów, wynikała zarówno z głębokich, strukturalnych przyczyn, jak i konkretnych okoliczności politycznych.  Dziś jest podobnie. Po pierwsze, mamy do czynienia z niezwykle dynamiczną sytuacją społeczną: w najbardziej rozwiniętych krajach obserwujemy dramatyczny spadek zaufania do elit, powszechne jest także poczucie utraty wpływu na rzeczywistość polityczną, lęk przed ekonomicznymi aspektami globalizacji i imigracją. Dzisiejsi wyborcy żyją niepewnością – boją się utraty pozycji społecznej i dostrzegają pogłębiające się nierówności społeczne.  Te uczucia walnie przyczyniły się do wzrostu popularności Frontu Narodowego. Należy też pamiętać, że państwo jest we Francji potężnym aktorem gospodarczym, a przy tym bardzo ważnym elementem kształtowania tożsamości narodowej. Ksenofobiczna, nacjonalistyczna retoryka i populistyczne hasła gospodarcze przywodzą na myśl politykę skrajnie lewicowego kandydata, Jean-Luc Mélenchona. Chociaż poparcie dla Frontu Narodowego stale rośnie od ponad dekady, partii nigdy nie udało się objąć władzy z racji na strukturę systemu wyborczego, w którym wyborcy mogą zjednoczyć się przeciw partii w drugiej turze. Zważywszy, że Front Narodowy nie jest w stanie stworzyć koalicji, władza pozostała w rękach dwóch głównych partii lewicy i prawicy, mimo że polityka krajowa od dawna funkcjonuje w systemie trójpartyjnym.  Marcon wykorzystuje te wyjątkowe okoliczności, aby rozsadzić system trójpartyjny. I chociaż początkowo mało kto był skłonny przyznać mu rację, Marcon postawił przewrotnie trafną diagnozę, że podział na lewicę i prawicę blokuje postęp polityczny, a te wybory są świetną okazją, aby przekroczyć ten podział – i to bez wsparcia zorganizowanego ruchu politycznego. W obecnej sytuacji, gdy Francuzi odrzucają tradycyjny system partyjny, początkowa słabość Macrona stała się jego siłą.  Macron sam przyznaje, że dodatkowo pomogło mu rozbicie ideowe po obu stronach sceny politycznej. Widać to zwłaszcza na lewicy, gdzie pojawił się wyraźny podział między prądem reformistycznym, na czele z byłym premierem, Manuelem Vallsem, a nurtem tradycyjnej lewicy reprezentowanym przez kandydata Partii Socjalistycznej, Benoît Hamona. Problemem socjalistów jest także istnienie partii radykalnie lewicowej, która próbuje ich wyeliminować – podobnie jak hiszpańska partia Podemos, próbująca zastąpić hiszpańską partię robotniczą.  Trudniej określić źródło problemów prawicy. W kluczowych kwestiach społecznych i ekonomicznych prawica nadal zdaje się mówić jednym głosem. Jeszcze kilka miesięcy temu spodziewano się, że kandydat republikanów, François Fillon, odniesie wyraźnie zwycięstwo już w pierwszej turze. W międzyczasie na światło dzienne wyszła afera finansowa – Fillon miał płacić fikcyjnie zatrudnionej żonie i dzieciom, w czasie gdy sam pobierał poselską dietę. Te rewelacje prawdopodobnie nieodwracalnie zniszczyły jego kandydaturę. Bez względu na źródła słabości prawicy, Marcon bardzo zyskał na tej sytuacji. Podziały na lewicy też dobrze mu wróżą. Jest realna szansa, że ten młody niezależny kandydat zostanie prezydentem V Republiki, radykalnie zmieniając pejzaż polityczny w kraju.  Jednak zwycięstwo wyborcze to jedynie pierwszy krok. We francuskim hybrydowym systemie prezydencko-parlamentarnym, nowo wybrany prezydent musi jeszcze zdobyć większość w Zgromadzeniu Narodowym. Tu pojawiają się dwa możliwe scenariusze.  Pierwszy scenariusz jest następujący: Macron szybko zdobywa większość parlamentarną, bo wyborcy będą chcieli wzmocnić jego mandat w czerwcowych wyborach parlamentarnych. I chociaż taki wariant jest możliwy, z pewnością nie przesądzony: w tym zakresie brak zorganizowanego ruchu politycznego jest realną słabością Macrona.  Drugi możliwy scenariusz to koalicja rządowa złożona z małej frakcji prawicowej, dużej frakcji centrowej i beznadziejnie podzielonej lewicy. Takie rozwiązanie nie byłoby niczym dziwnym w większości krajów europejskich. Jednak we Francji, gdzie wartości republikańskie zrodziły tradycyjny podział na lewicę i prawicę (który po dziś dzień definiuje podziały polityczne na Zachodzie), to byłaby prawdziwa rewolucja. Taki scenariusz może nawet oznaczać koniec Partii Socjalistycznej.  Podział na lewicę i prawicę wciąż ma duże znaczenie symboliczne. Zarówno francuska klasa polityczna, jak i elektorat, mają tendencję do postrzegania niemal wszystkich problemów w kategoriach podziałów ideologicznych. Francuski wyborca nie jest przyzwyczajony do rządów koalicyjnych opartych na kompromisie. To częściowo wyjaśnia, dlaczego system polityczny jest do tego stopnia zablokowany, a reformy niemal niemożliwe do przeprowadzenia. Przekaz Macrona i jego konkretne pomysły reform to nowa jakość we Francji. Jeśli Le Pen jakimś cudem uda się wygrać, francuską politykę – nie mówiąc już o Unii Europejskiej – czeka zwrot o sto osiemdziesiąt stopni. Ale nawet umiarkowany Marcon jest, na swój sposób, radykalny. Jeśli spotkają się w drugiej turze, Francję czeka polityczna rewolucja -  bez względu na to, kto wygra.  Zaki Laïdi"
http://opinie.wp.pl/mark-leonard-europa-musi-przygotowac-sie-na-najczarniejszy-scenariusz-6114464373155969a,"Mark Leonard: Europa musi przygotować się na najczarniejszy scenariusz Po nieoczekiwanym wyniku referendum w Wielkiej Brytanii oraz zaskakującym triumfie Donalda Trumpa w zeszłorocznych wyborach prezydenckich w USA, ktoś mógłby się spodziewać, że europejskie instytucje przygotowały sobie szczegółowy plan na wypadek zwycięstwa skrajnie prawicowej kandydatki Marine Le Pen we francuskich wyborach prezydenckich. Ale ten ktoś by się mylił. Czytaj także:  Zaki Laïdi: Nowa Rewolucja Francuska Wydaje się, że perspektywa prezydent Le Pen jest tak przerażająca i stanowi tak duże zagrożenie dla przyszłości Europy, że dla wielu pozostaje ona możliwością, o której boją się nawet pomyśleć. Ale właśnie ze względu na to zagrożenie, Europa musi poważnie podejść do możliwości jej wygranej, niezależnie od tego, jak mało prawdopodobna może się ona wydawać.  Bez wątpienia, Le Pen jako prezydent Francji może wyrządzić poważne szkody europejskiemu projektowi. Pozycjonuje się jako antyteza niemieckiej kanclerz Angeli Merkel i zapowiedziała, że pod jej rządami Francja opuści strefę Schengen i strefę euro. Jeśli zaś chodzi o samą Unię, obiecała pójść w ślady Wielkiej Brytanii, renegocjując warunki jej członkostwa, by później zwołać referendum w tej sprawie. Jeśli Unia odrzuci proponowane przez Le Pen żądania, będzie nawoływała do wyjścia z UE. Ale istnieją kluczowe różnice między Brexitem i Frexitem. O ile wielu brytyjskich eurosceptyków snuje wizję globalnej Brytanii handlującej ze światem, Le Pen chce prowadzić protekcjonistyczną politykę. Zamiast otwartości, Le Pen - która teraz prezentuje się jako gaullistka - chce pogłębić ""mocarstwowe"" relacje z Rosją i Stanami Zjednoczonymi skupiając się na obronie ""tradycyjnych"" wartości chrześcijańskich i walce z terroryzmem w kontekście wielobiegunowego porządku światowego. Aby to zrobić, Le Pen obiecuje zwiększyć wydatki na obronę do 3 proc. PKB (wymóg NATO to 2 proc.), zapewniając jednocześnie swoich wyborców, że pieniądze te nie będą przeznaczane na wsparcie misji stabilizacyjnych w Afryce. W tym sensie, zwycięstwo Le Pen oznaczałoby zerwanie nie tylko z europejskim głównym nurtem polityki, ale też ze strategiczna orientacją Francji w ciągu ostatnich kilku dekad. Sondaże nadal typują niezależnego centrystę Emmanuela Macrona do zwycięstwa w drugiej turze. Ale wielu obawia się, że zwolennicy Macrona nie będą tak zmotywowani do głosowania jak wyborcy Le Pen.  W rzeczy samej, w ciągu ostatnich kilku miesięcy, poparcie dla Le Pen pozostawało na mniej więcej tym samym poziomie, nawet gdy francuską polityką targały kolejne burze i skandale. Ta zawierucha spowodowała, że dwupartyjny system we Francji uległ fragmentacji na cztery partie, a główni faworyci zostali właściwie wyeliminowani. Tymczasem Le Pen wyszła z niej praktycznie bez uszczerbku. Przyczyny zawrotnej kariery Le Pen mają związek zarówno z przekształceniem Frontu Narodowego jak i zewnętrznym środowiskiem politycznym. Zdołała ona uciec z getta skrajnej prawicy za pomocą strategii ukształtowanej przez jej sojusznika Floriana Philippota. Strategia ta polegała na przyciągnięciu kluczowych grup, które dotychczas omijały partię szerokim łukiem, szczególnie urzędników państwowych, kobiet i katolików. Podczas gdy Philippot wprowadzał swój plan w życie, oznajmiając, że Front Narodowy nie jest ""ani lewicą, ani prawicą"", równocześnie zaczął łożyć fundamenty pod przyszły rząd Le Pen. W tym celu stara się zbudować nową polityczną elitę mającą służyć w rządzie Frontu Narodowego i przemóc opór ze strony francuskiego ""głębokiego państwa"". Badał też, co może, a czego nie może robić prezydent - w tym zwoływać referenda - bez zgody parlamentu. W porównaniu do Le Pen i jej zespołu, przywódcy Europy wydają się fatalnie nieprzygotowani. Oczywiście, biorąc pod uwagę taką liczbę niewiadomych, ich pole manewru, jeśli chodzi o mówienie o swoich planach publicznie, jest ograniczone. W tym momencie mogłoby być nawet przeciwskuteczne. Ale nie znaczy to, że przywódcy UE powinni po prostu ostrzegać, że zwycięstwo Le Pen będzie oznaczać koniec UE i na tym spocząć. Zamiast tego powinni zastanawiać się, w jaki sposób mogliby zmarginalizować jej wpływ i rolę. Nawet jeśli wygra prezydenturę, będzie jej bardzo ciężko zdobyć większość w parlamencie, co oznacza, że może być zmuszona do działania w układzie, który Francuzi nazywają koabitacją, z wrogim sobie parlamentem i premierem. Czy inni przywódcy UE byliby w stanie sformować nieformalną koalicję z tymi elementami francuskiego rządu? Przywódcy Europy muszą też zacząć myśleć o tym, jak odpowiedzieć na żądania Le Pen dotyczące renegocjacji warunków członkostwa Francji i w jakim stopniu powinni opierać się jej wysiłkom izolacji Francji od reszty Europy. Czy Komisja Europejska powinna opracować swoje własne plany na wypadek wyjścia Francji ze strefy euro i układu z Schengen? Mogą nawet istnieć argumenty przemawiające za tym, by europejscy liderzy ułatwili wyjście Francji z UE, aby nie dopuścić do próby rozmontowania Unii od środka poprzez budowę sojuszów z takimi partnerami jak premier Węgier Viktor Orban. To z pewnością możliwość warta namysłu. Powiedzieć, że są to wszystko trudne pytania, to nic nie powiedzieć. Ale o to właśnie chodzi: stawiając te pytania otwarcie pokazuję, jak brzemienna w skutki może być wygrana Le Pen. W rzeczy samej, z perspektywy UE, wrogi prezydent we Francji, kraju Jeana Monneta [francuski polityk, architekt wspólnot europejskich, pierwszy Honorowy Obywatel Europy – przyp. red.], byłby znacznie bardziej destruktywny niż Brexit. Jeśli ten okropny rok, jakim był 2016, czegoś nas nauczył, to tego, że badania opinii publicznej mogą się mylić. Zamiast zamykania oczu i oczekiwania, że tym razem sondaże będą miały rację, UE powinna przygotować się nawet na najczarniejszy scenariusz. Takie plany mogą nigdy nie zostać wykorzystane, ale przywódcy Europy powinni opracować je teraz, by potem nie żałować, że nie zrobili tego dużo wcześniej. Mark Leonard"
http://opinie.wp.pl/jakub-majmurek-mrozna-wiosna-ministra-macierewicza-6114450696103553a,"Jakub Majmurek: Mroźna wiosna ministra Macierewicza Kwiecień zaskoczył wszystkich nagłym powrotem zimy i śniegu. W polskiej polityce miesiąc ten dla nikogo nie okazał się równie mroźny i okrutny, co dla szefa MON, Antoniego Macierewicza. Jeden z najpotężniejszych i najbardziej wyrazistych ministrów w rządzie Beaty Szydło wyraźnie przeżywa złą passę.  Głowę pod topór kładą jego kolejni współpracownicy – co w wypadku potężnych polityków często bywa oznaką utraty wpływu i znaczenia we własnym obozie. Po upokarzającym końcu Bartłomieja Misiewicza przed specjalnie powołaną partyjną komisją, z zespołu smoleńskiego odszedł doktor Wacław Berczyński. Co gorsza, przygotowana przez Berczyńskiego prezentacja ustaleń podkomisji poza środowiskami skupionymi wokół mediów Tomasza Sakiewicza i redaktorem Rachoniem, nie wywołała szczególnej ekscytacji nawet w szeroko rozumianym obozie władzy. Jego medialne zaplecze coraz śmielej zaczyna poczynać sobie w krytyce ministra obrony. Podobnie jak prezydent, który do MON wysłał kolejną epistołę – tym razem dopraszając się o odpowiedź Macierewicza w sprawie listów od szefa BBN na temat „kwestii bezpieczeństwa”, które od jesieni 2015 pozostawać miały bez odpowiedzi.  Wszystko wskazuje więc na to, że sprawa konfliktu wokół Macierewicza w PiS wcale się jeszcze nie skończyła. Drugi po prezesie Jakie są przyczyny tego konfliktu? Pierwsza jest banalnie oczywista: ambicja. Macierewicz wyrobił sobie w PiS niezwykłą pozycję. Choć 10 lat temu dopiero wstępował do partii, dziś jest – być może jeszcze tylko przez chwilę – jedynym prawdziwie samodzielnym politykiem w rządzie Beaty Szydło. Znacznie bardziej politycznie znaczącym niż pani premier, wszyscy inni ministrowie, a nawet prezydent Duda. W obozie PiS Macierewicz był dotąd drugim po prezesie.  Zawdzięczał to własnemu elektoratowi, czyli ""ludowi smoleńskiemu"" – grupie osób przekonanej, że w Smoleńsku na pewno był zamach i tylko ""Antoni"" może wyjaśnić jego przebieg. Elektorat ten jest wyjątkowo wierny Macierewiczowi, nie zraziły go ani kolejne wpadki ekspertów ministra, ani ciągłe zmiany teorii mającej wyjaśniać przebieg zamachu – a tych było całe mnóstwo, od sztucznej mgły, przez bańkę helową, po trotyl i bombę termobaryczną. Obok ""smoleńskiego ludu"" za szefem MON stał też ojciec Rydzyk i jego medialny kompleks. Macierewicz jest jednym z najbliższych – obok Beaty Kempy i Jana Szyszki – toruńskiej rozgłośni członków rządu Szydło. Nieustannie gościł na antenie Radia Maryja i Telewizji Trwam, a lud radiomaryjny i smoleński mają całkiem spory zbiór wspólny.  Jarosław Kaczyński mógłby do pewnego stopnia tolerować taki wyjątkowy status Macierewicza – elektorat smoleński i sojusz z ojcem Rydzykiem stanowią przecież kluczowe dla PiS zasoby, z jakich partia nie może zrezygnować. Warunkiem tolerancji Kaczyńskiego było jednak jedno: powściągnięcie przez Macierewicza własnych ambicji i okazywanie przez niego elementarnego szacunku dla samego Kaczyńskiego oraz przynajmniej zachowywanie pozorów wobec pani premier i prezydenta. Macierewicz powściągać się jednak nie zamierzał. Pamięta przecież ciągle, że w latach 70. to on przyjmował Jarosława Kaczyńskiego do demokratycznej opozycji i pozostawał kimś w rodzaju jego mentora. Działacze PiS od dawna mówili anonimowo mediom, że partia obawia się politycznych ambicji szefa MON, tego, że prędzej czy później zagra on o najwyższą w PiS stawkę. Cała polityczna historia Macierewicza w III RP to zresztą rozłamy, frondy, wbijanie noża w plecy swoim politycznym patronom. Mający doskonałą pamięć prezes Kaczyński miał to z pewnością na uwadze. A Macierewicz dawał mu liczne powody do obaw. Sprawę Misiewicza potraktował jako symbol swej niezależności. Obsadzał spółki skarbu państwa swoimi ludźmi, dążąc do zbudowania politycznej armii wewnątrz PiS wiernej tylko jemu. Zabrał się za tworzenie podlegających bezpośrednio szefowi MON wojsk obrony terytorialnej. Zmierzał przy tym do całkowitego zmarginalizowania prezydenta jako zwierzchnika sił zbrojnych RP. Duda teraz dopomina się o poszanowanie swojej konstytucyjnej roli w tym zakresie. Dostał zielone światło z Nowogrodzkiej? Uznał, że konflikt prezesa z Macierewiczem to okazja, by się w końcu usamodzielnić? Pokażą najbliższe miesiące. Granice ""dobrej zmiany"" Macierewicz Wojsko Polskie traktował przede wszystkim jako rezerwuar głosów dla siebie. Budowaniu poparcia podporządkowana była polityka płacowo-kadrowa w armii: hojne podwyżki, odblokowanie awansów, odsyłanie zajmujących najwyższe stanowiska w armii wojskowych na wcześniejsze emerytury. I tu spór kierownictwa PiS z Macierewiczem wchodzi na drugi poziom, nie ograniczający się do problemu rozbuchanych ambicji samego ministra. Przedmiotem sporu z Macierewiczem jest bowiem także tempo i głębokość rewolucji dobrej zmiany. PiS jest bowiem dziś w Polsce partią rewolucyjną, ale jednocześnie prezes Kaczyński – jako zdolny, doświadczony polityk – wie, że ""dobrej zmiany"" nie można robić na wszystkich frontach naraz – trzeba umiejętnie dobierać sobie miejsca i czas potyczek oraz siły wroga, jakie jest się w stanie w danym momencie zaangażować.  Macierewicz o żadnych negocjacjach z zastanym stanem rzeczy słyszeć nie chciał. Armię traktował jako instytucję, którą ze względu na jej ""komunistyczną przeszłość"" trzeba w zasadzie wyzerować. Nie przyjmował do wiadomości, że Ludowe Wojsko Polskie nie istnieje od ponad dwóch dekad. Żołnierze uzyskujący dzięki temu możliwość bezprecedensowych awansów byli zadowoleni, eksperckie i medialne zaplecze obozu rządowego nieśmiało zgłaszało sceptyczne głosy. Teraz głosy te stają się coraz bardziej donośne. Nowy numer bliskiego przecież władzy tygodnika ""Do Rzeczy"" otwiera okładkowy materiał z wywiadem z dawnym szefem GROM, generałem Polko, krytykującym Macierewicza za brak profesjonalizmu przy przetargach zbrojeniowych, bezsensowne dymisje najbardziej doświadczonych wojskowych, niepotrzebną decyzję o wycofaniu polskich wojsk z Eurokorpusu. Choć tygodnik Lisickiego z całego obozu PiS zawsze pozostawał wobec Macierewicza najbardziej sceptyczny, a wywiad z Polko równoważy tekst Piotra Goćka broniący szefa MON, to widać, że Macierewicz stał się dzisiaj ministrem wystawionym na największym ostrzał sprzyjających rządowi mediów. Za tą zmianą klimatu idą konkretne decyzje. Jeszcze przed konfrontacją z Misiewiczem prezes Kaczyński osobiście miał zablokować zbyt rewolucyjne pomysły szefa MON: ""deubekizację"" armii i możliwość wstecznych, pośmiertnych degradacji żołnierzy. Prezes miał podobno uznać, że takie działania mogą realnie zniechęcić do władzy żołnierzy – gdzie wiele rodzin ma wielopokoleniową tradycję służby i nawet żołnierze sami urodzeni po 1989 roku, mają dziadków czy ojców z epizodem służby w Ludowym Wojsku Polskim. Prawdziwa bomba smoleńska  Zamieszanie wokół Macierewicza pokazuje wreszcie, że PiS ma polityczny problem ze Smoleńskiem. Bo choć dymisja Berczyńskiego (oficjalnie ""z przyczyn osobistych"") spowodowana była jego nieszczęsną wypowiedzią o Caracalach, których zakup miał osobiście utrącić, to w jej tle jest również Smoleńsk. Prezentacja Berczyńskiego nie przekonała specjalnie nawet sporej części sympatyzujących z władzą mediów. W zasadzie nikogo, poza tymi i tak przekonanymi, że był zamach. W niemal połowie kadencji PiS ani o milimetr nie przybliżył się do obiecywanej ""prawdy o Smoleńsku"", nie przedstawił żadnych dowodów potwierdzających hipotezy o zamachu, na których Macierewicz i grupa polityków PiS budowała sobie poparcie.  Państwo, które bez dowodów, ustami jednego z najważniejszych ministrów w rządzie, oskarża sąsiednie mocarstwo o to, że na jego terytorium doszło do zamachu, nie może być traktowane poważnie przez sojuszników. Michał Szułdrzyński – publicysta z pewnością nie należący do histerycznych przeciwników rządu – opisywał niedawno swoje spotkanie z doświadczonym dyplomatą z kraju NATO, który zmieszany pytał, czy wobec rewelacji o zamachu Polska domagać się będzie od innych krajów Sojuszu uruchomienia Artykułu 5 Traktatu Północnoatlantyckiego. W trakcie rocznic i miesięcznic, na potrzeby najtwardszego elektoratu, prezes Kaczyński może powtarzać tezy o wybuchu. Ale nie może sobie nie zdawać sprawy z tego, jak dewastujące dla pozycji Polski w świecie będzie powtarzanie takich spekulacji przez konstytucyjnych ministrów. Z punktu widzenia racji stanu najlepiej byłoby więc dla PiS usunąć z widoku publicznego nie tylko Berczyńskiego, ale i Macierewicza, i stopniowo, sprawę smoleńską wyciszać. Zwłaszcza że odstrasza ona centrowych wyborców, koniecznych dla utrzymania władzy przez partię, a ci bynajmniej nie popierają partii z Nowogrodzkiej dlatego, że uwierzyli kiedyś w bańkę helową, a dziś w ładunek termobaryczny. Jednak ze względu na rolę ""ludu smoleńskiego"" w składzie własnego elektoratu PiS nie może tego zrobić. I to jest prawdziwa bomba smoleńska, jaka rozsadzić może rządowy układ. Jest to też doskonały prezent dla opozycji.
Macierewicz i jego ""ekstrawagancje"" to wymarzona pałka do okładania rządu. Im dłużej Macierewicz trwa w rządzie, tym więcej punktów nabija opozycji. Dlatego decyzja o wniosku o wotum nieufności dla Macierewicza to dobra decyzja Schetyny. Pewnie uratuje ona skórę szefa MON na kilka miesięcy - rząd broni w takiej sytuacji najgorszego nawet ministra. Bardzo dla PiS szkodliwy konflikt z Macierewiczem jeszcze jakiś czas będzie się więc toczył na publicznym widoku, szkodząc partii wizerunkowo przed zbliżającym się półmetkiem kadencji.  Jakub Majmurek dla WP Opinie"
http://opinie.wp.pl/marcin-makowski-strzaly-na-polach-elizejskich-zmienia-wynik-francuskich-wyborow-6114367852848769a,"Marcin Makowski: Strzały na Polach Elizejskich zmienią wynik francuskich wyborów? Chwilę przed wyborami, być może najważniejszymi w nowożytnej historii Francji, strzały na Polach Elizejskich muszą się odbić echem nie tylko w sercu Paryża, ale również na całym świecie. Echem odbiją się z pewnością także na preferencjach wyborczych głosujących. W sytuacji potwierdzonego ataku terrorystycznego tzw. Państwa Islamskiego, w naturalny sposób zyskują kandydaci prawicy, którzy od początku wyścigu zapowiadali twarde rozprawienie się z islamskim radykalizmem. Atak, który w czwartek późnym wieczorem przeprowadził najprawdopodobniej Abu Yusuf al-Beljiki - pochodzący z Belgii bojownik ISIS - nie był dziełem przypadku. Nie stanowił również kolejnego ogniwa w łańcuchu nieskoordynowanych aktów terroru, dokonywanych przez tzw. „samotne wilki”. Chwilę po tym, jak zastrzelił jednego policjanta, a trzy inne osoby ranił, kanały komunikacyjne Państwa Islamskiego błyskawicznie wzięły odpowiedzialność za zbrodnie dokonaną w samym sercu stolicy. Informacja pojawiła się w kilku językach i dokładnie opisywała cel oraz przebieg zamachu, co świadczy o jego zaplanowaniu i wyegzekwowaniu w konkretnym, starannie wybranym momencie. Nie trzeba być uważnym obserwatorem francuskiej sceny politycznej, aby połączyć to wydarzenie z trwającą w tym samym momencie debatą 11 kandydatów na prezydenta, transmitowaną na żywo w publicznej telewizji. Gdy w centrum miasta zapanował chaos, a mieszkańcy i turyści w panice wbiegali do okolicznych sklepów i kawiarni w poszukiwaniu schronienia, pierwsze informacje o możliwym akcie terroru zaczęły docierać do przemawiających polityków. Część z nich była jeszcze w stanie wykorzystać swój czas antenowy do wygłoszenia improwizowanych przemówień, w których potępiała sprawców ataku. „Wyrażam wsparcie i pełną solidarność z dla naszych sił, pilnujących porządku. Raz jeszcze zostały one wzięte na celownik” - powiedziała Marine Le Pen.  Nie jest tajemnicą, że to właśnie ona oraz kandydat mainstreamowej prawicy Francois Fillon - choć zawiesili na piątek swoją kampanię wyborczą - w ostatecznym rozrachunku, gdy w niedzielę Francuzi wybiorą się do urn, mogą najwięcej zyskać. Choć Paryż od ataku z listopada 2015 roku funkcjonuje w stanie podwyższonej gotowości antyterrorystycznej, zamordowanie policjanta w tak wrażliwym politycznie momencie potwierdza tezy głoszone przez Fillona i Le Pen od początku kampanii. Dotychczasowe rządy lewicy i socjalistów nie radzą sobie z zagrożeniem, ponieważ nie likwidują jego źródła, którym jest zbyt liberalna polityka migracyjna i zbytnia pobłażliwość dla nieasymilujących się muzułmanów, żyjących w rządzącymi się własnymi prawami gettach. Ich twarde antyislamskie stanowisko, choć populistyczne i trudne do wyegzekwowania w dzisiejszym położeniu demograficznym Francji, zyskuje w oczach przeciętnego wyborcy nie tylko ze względu na samą jego treść. Ogromne znaczenie ma również retoryka stosowana przez konkurentów, którzy starają się bagatelizować problem. Emmanuel Macron - główny kontrkandydat Marine Le Pen, z którym najprawdopodobniej zmierzy się w drugiej turze wyborów 7 maja - chwilę po informacji o ataku powiedział: „To nieobliczalne zagrożenie, ta groźba (terroryzmu, przyp. M.M), będzie częścią naszej codzienności przez nadchodzące lata”. Nie takiego wytłumaczenia oczekują mieszkańcy Paryża oraz Francuzi, którzy nawet kosztem możliwego wyjścia z Unii, pragną choćby iluzji powrotu starej, bezpiecznej Republiki. Nie da się przecież budować programu wyborczego w oparciu o obietnicę permanentnego stanu wyjątkowego, zamieniającego się w konieczną do zaakceptowania codzienność.  Nie jest również powiedziane, że przed samymi wyborami nie dojdzie do jeszcze jednego aktu przemocy, mogącego odmienić ich losy. Raptem we wtorek 18 kwietnia francuska policja aresztowała w Marsylii dwóch mężczyzn, którzy planowali przeprowadzenie znacznie poważniejszego przedsięwzięcia. W ich domu, oprócz broni i amunicji, znaleziono ładunki wybuchowe TATAP z nadtlenkiem acetonu - czyli tym samym środkiem wybuchowy użytym podczas ataku na paryski klub Bataclan w listopadzie 2015 oraz zamachu w Brukseli w marcu 2016 roku. Dla tzw. Państwa Islamskiego, które militarnie i logistycznie traci swoje wpływy w Syrii, ekspansja i rekrutowanie nowych członków na Zachodzie stanowi walkę o przywództwo na tle innych grup terrorystycznych. Czwartkowe morderstwo policjanta na Polach Elizejskich zostało najprawdopodobniej obliczone właśnie na uzyskanie efektu propagandowego i wewnętrzne wzmocnienie ISIS, które ponownie stało się centrum dyskursu politycznego nad Loarą. Niestety - ten cel się udał. Jeśli jego konsekwencją będzie zwycięstwo radykalnej Marine Le Pen, nie tylko Francja, ale również cała Unia Europejska będą się musiały przygotować na czas politycznego chaosu. Marcin Makowski dla WP Opinie"
http://opinie.wp.pl/premier-kaczynski-polacy-sceptyczni-6114317266572929a,"Premier Kaczyński? Polacy sceptyczni Co drugi Polak uważa, że gdyby Jarosław Kaczyński zastąpił Beatę Szydło na stanowisku szefa rządu, negatywnie wpłynęłoby to na postrzeganie Prawa i Sprawiedliwości - to wynik sondażu przeprowadzonego dla Wirtualnej Polski na panelu badawczym Ariadna. Niemal połowa badanych Polaków (48 proc.) jest zdania, że Beata Szydło pozostanie premierem rządu do końca bieżącej kadencji. 27 proc. badanych jest przeciwnego zdania.  Aż 84 proc. badanych, którzy zadeklarowali, że popierają PiS uważa, że Szydło pozostanie szefową rządu do następnych wyborów. Z kolei co drugi wyborca PO myśli, że straci ona stanowisko. Tylko co czwarty ankietowany uważa, że Jarosław Kaczyński postanowi sam zostać premierem jeszcze w tej kadencji Sejmu. 43 proc. badanych sądzi, że prezes PiS nie podejmie takiej decyzji.  Jarosław Kaczyński jako szef rządu nie pomógłby jednak swojej partii. 52 proc. ankietowanych jest zdania, że gdyby został on premierem zamiast Szydło wpłynęłoby to negatywnie na społeczne postrzeganie partii. Tylko 16 proc. respondentów myśli, że miałoby to pozytywny wpływ. Przekonanie o negatywnym wpływie Kaczyńskiego na wizerunek partii panuje także wśród wyborców PiS. Uważa tak 37 proc. badanych. Tylko co czwarty z pytanych, którzy w najbliższych wyborach zagłosowaliby na Prawo i Sprawiedliwość, uważa, że decyzja Kaczyńskiego pomogłaby partii. Wśród wyborców PO i Nowoczesnej panuje zdecydowane przekonanie, że Kaczyński jako premier wpłynąłby negatywnie na postrzeganie jego partii. Uważa tak 72 proc. deklarujących poparcie dla partii Grzegorza Schetyny i 78 proc. zwolenników ugrupowania Ryszarda Petru. - W obozach opozycyjnych nadal żyje nadzieja, że Jarosław Kaczyński zastąpi Beatę Szydło, co jak pokazuje sondaż, może wynikać z rozpowszechnionego przekonania, że taka decyzja pogrąży notowania partii rządzącej – nawet w elektoracie PiS takiego zdania jest aż 37 proc. badanych - zauważa dr Tomasz Baran w Wydziału Psychologii UW. Badanie przeprowadzone dla Wirtualnej Polski na panelu Ariadna w dniach 14-18 kwietnia 2017 roku. Próba ogólnopolska osób od 18 lat wzwyż (N=1065). Kwoty dobrane wg reprezentacji w populacji dla płci, wieku, wykształcenia i wielkości miejscowości zamieszkania. Metoda: CAWI"
http://opinie.wp.pl/marcin-makowski-kijowski-wydaje-ksiazke-historia-skromnego-informatyka-ktory-podbil-swiat-6114089894283393a,"Marcin Makowski: Kijowski wydaje książkę. ""Historia skromnego informatyka, który podbił świat"" Istnieją w historii narodów książki przełomowe. Takie, które definiowały znacznie społecznego buntu na całe pokolenia. Książki ludzi wielkich, wyprzedających swoją epokę i wiodących lud na barykady. Takim dziełem niewątpliwie zostanie ""Buntownik"" Mateusza Kijowskiego. A że poza nim niewiele osób go przeczyta - trudno. Oto cena bycia w awangardzie walki z reżimem.  Jeśli ktoś miał jeszcze wątpliwości, w jakim miejscu swojej opozycyjnej kariery znajduje się ""lider"" Komitetu Obrony Demokracji Mateusz Kijowski, nie powinien się dalej łudzić. Gdy nie porywa się tłumów i przychodzi na dworzec powitać Donalda Tuska jak jeden z wielu, trzeba się łapać każdego zajęcia, które poprzez odcinanie kuponów od sławy pozwoli zgarnąć nieco grosza. Właśnie tak - niczym zrealizowany z ogromnym tupetem skok na kasę - wygląda próba heroizacji swojego życia w postaci książki, którą Mateusz Kijowski wydaje na Wyspach. Książki-reportażu, rzecz jasna o nim. Jej tytuł brzmi jak rozprawa filozoficzna. ""Buntownik. Kijowski o KOD, Polsce, Europie i Demokracji"". Ponieważ, jak informuje sam zainteresowany na specjalnej stronie internetowej: ""Publikacja powstaje w niezależnym wydawnictwie w Londynie i będzie dostępna w Polsce jedynie poprzez prywatne i niezależne kanały dystrybucyjne"", specjalna jest również jej cena. 6 funtów szterlingów za kopię z autografem na okładce, 250 za specjalną edycję 15 książek, które zostaną wzbogacone o imię i nazwisko darczyńcy na początku dzieła.  O czym dokładnie ono opowiada, zdradza rodzaj nęcącej potencjalnych czytelników zapowiedzi, która ewidentnie roi się od błędów interpunkcyjnych, a trafiają się nawet ortograficzne. Nie one są jednak istotą przedsięwzięcia, ale los ""Buntownika"". Mateusz Kijowski widziany własnymi oczami to  bohater, który w pojedynkę rzuca wyzwanie ""populistycznej rewolucji, która za cel ataku obrała liberalne państwo prawa i jego obywateli"". Jak zaznacza, nie wszyscy chcieli jednak biernie patrzeć, jak Polska stacza się w odmęty szaleństwa, ciągnięta na dno przez Jarosława Kaczyńskiego. Tak też po założeniu grupy facebookowej Komitetu Obrony Demokracji. ""Z dnia na dzień skromny informatyk, borykający się z trudnościami życia codziennego hipster z pod Warszawy stał się postacią rozpoznawalną na całym świecie. Przywódcy Unii Europejskiej, szefowie partii opozycyjnych w Polsce, dziennikarze zarówno krajowych jak i światowych mediów – wszyscy zabiegali o kontakty z ‚buntownikiem’ Kijowskim"" (pisownia oryginalna - przyp. M.M.) - czytamy i chyba jednocześnie przecieramy oczy ze zdumienia. Jednym z ciekawszych fragmentów zapowiedzi jest ten, w którym lider mazowieckiego KOD-u odnosi się do stawianych mu przez opinię publiczną zarzutów. Tak spektakularnego przykładu odwrócenia kota ogonem nie widziałem od lat. ""Na początku próbowano zrobić z niego ‚oderwanego od koryta ubeka’. Następnie, w efekcie hackerskiej prowokacji propagowano insynuacje, że przechowuje i rozpowszechnia dziecięcą pornografię. Niebawem ""wytropiono"" również i podano do publicznej wiadomości jego zadłużenie alimentacyjne. Buntownika starano się zniszczyć na wiele sposobów"" - brzmi narracja, która układa się w cykl niesłusznych szykan i drogi przez mękę, na której ostatecznie ""buntownik"" doznaje odkupienia w samotnej walce z tyranią PiS. Tyranią tak potężną, że ostatecznie w jej szeregi wstępują nawet niedawni sojusznicy. ""W końcu ‚wybuchła afera fakturowa’. Grupa aktywistów stowarzyszenia powstałego przy Komitecie Obrony Demokracji dołączyła do obozu populistycznej władzy w atakach na lidera KOD‑u"" - żali się Kijowski. Poetycką klamrę stanowi natomiast rodzaj deklaracji wierności ideałom demokratycznym, który równie dobrze może służyć jako przykład samouwielbienia, do tej pory osiągalny jedynie dla Lecha Wałęsy i Ryszarda Petru. ""Pomimo znalezienia się pod medialnym pręgierzem, wbrew całej machinie opresji populistycznego reżimu w Polsce, na przekór oportunistom i uzurpatorom Buntownik nie pozwolił się złamać"".  Mateusz Kijowski chyba tak mocno wierzy w swoją dziejową misję i nagonkę na jego osobę, że prewencyjnie zapowiada, iż jego dzieło nie ukaże się w Polsce i nie będzie dostępne w żadnej sieci sprzedaży. Myliłby się jednak każdy, że oto wraca cenzura, która jak w latach PRL zmusza działaczy opozycji do publikowania w drugim obiegu. Wyjaśnienie tego stanu rzeczy jest o wiele bardziej proste - gdyby Kijowski wydał ""Buntownika"" nad Wisłą, zyski z jego sprzedaży zająłby komornik na poczet spłaty zadłużenia alimentacyjnego. Ot i cała tajemnicza oraz represjonowanie. Marcin Makowski dla WP Opinie"
http://opinie.wp.pl/co-o-sprawie-misiewicza-sadza-polacy-sondaz-dla-wirtualnej-polski-6114042281359489a,"Co o sprawie Misiewicza sądzą Polacy? Sondaż dla Wirtualnej Polski 61 proc. Polaków pozytywnie ocenia decyzję o zwolnieniu Bartłomieja Misiewicza z Polskiej Grupy Zbrojeniowej - wynika z sondażu przeprowadzonego dla Wirtualnej Polski na panelu badawczym Ariadna. Pozytywnie postrzega się też jego rezygnację z członkostwa w partii, a także podjęte przez PiS działania wobec niego. Zdecydowana większość Polaków zna sprawę rezygnacji Bartłomieja Misiewicza z członkostwa w PiS po obradach wewnątrzpartyjnej komisji. 61 proc. ankietowanych pozytywnie ocenia decyzję o zwolnieniu asystenta Antoniego Macierewicza z Polskiej Grupy Zbrojeniowej. Zdania w tej sprawie nie ma prawie co trzeci pytany. 8 proc. badanych krytykuje tę decyzję. Zwolnienie Misiewicza z PGZ popiera 70 proc. wyborców PiS. Tylko 3 proc. ocenia tę decyzję negatywnie. Pozytywnie ten ruch oceniają także zwolennicy pozostałych partii. Bartłomiej Misiewicz znalazł zatrudnienie w Polskiej Grupie Zbrojeniowej przed kilkoma tygodniami. Został tam pełnomocnikiem zarządu ds. komunikacji. W ubiegłym tygodniu ""Fakt"" poinformował, że młody polityk ma zarabiać 50 tys. złotych miesięcznie. Po pojawieniu się tej informacji Jarosław Kaczyński zawiesił Misiewicza w prawach członka partii. Prezes PiS powołał też komisję, która miała wyjaśnić tę kwestię. W jej skład weszli Mariusz Kamiński, Joachim Brudziński i Marek Suski. 47 proc. ankietowanych pozytywnie ocenia działania, jakie Prawo i Sprawiedliwość podjęło wobec Misiewicza. 12 proc. sądzi, że to niewłaściwe postępowanie wobec polityka. 41 proc. pytanych nie ma zdania w tej sprawie. Pozytywnie działania PiS ocenia 70 proc. osób deklarujących poparcie dla tej partii. Krytykuje tę decyzję tylko 5 proc. badanych, którzy zagłosowaliby na ugrupowanie Jarosława Kaczyńskiego. Także 67 proc. wyborców PO uważa, że PiS podjęło słuszną decyzję. 10 proc. osób deklarujących poparcie dla Platformy negatywnie ocenia te działania. Po 41. proc. ankietowanych, którzy poparliby Kukiz''15 i Nowoczesną myśli, że PiS zachowało się właściwie. 17 proc. pytanych, którzy w wyborach oddaliby głos na ruch Pawła Kukiza negatywnie ocenia działania PiS. W związku podnoszonymi zarzutami Misiewicz zrezygnował z członkostwa w PiS. Argumentował, że nagonka medialna, która na niego spadła, przykrywa sukcesy rządu Beaty Szydło. 56 proc. ankietowanych pozytywnie ocenia jego rezygnację. Negatywne ten ruch postrzega 9 proc. pytanych. 35 proc. respondentów nie ma zdania w tej kwestii. Decyzję Misiewicza pozytywnie ocenia 71 proc. wyborców PiS i 80 proc. wyborców PO. Co czwarty badany uważa, że sytuacja związana z Bartłomiejem Misiewiczem negatywnie wpłynie na społeczną ocenę Prawa i Sprawiedliwości. 31 proc. pytanych uważa, że będzie miała pozytywny wpływ.  Blisko co drugi pytany, deklarujący się jako wyborca PiS uważa, że sprawa pozytywnie wpłynie na wizerunek partii. Przeciwnego zdania jest tylko 14 proc. 53 proc. osób, które oddałyby głos na Nowoczesną także sądzi, że sprawa będzie miała dobry wpływ na postrzeganie partii rządzącej. Przeciwnego zdania jest co czwarty wyborca partii Ryszarda Petru. Z kolei aż 40 proc. osób, które popiera PO sądzi, że sprawa Misiewicza negatywnie wpłynie na ocenę Prawa i Sprawiedliwości. - Chyba nic wcześniej aż tak bardzo nie zjednoczyło elektoratów obozu rządzącego i opozycyjnych jak sprawa Bartłomieja Misiewicza. Dosłownie wszędzie dominują pozytywne oceny zwolnienia Bartłomieja Misiewicza z Polskiej Grupy Zbrojeniowej, jego odejścia z PiS i ogólnie działań jakie partia Jarosława Kaczyńskiego podjęła w tym przypadku - zwraca uwagę dr Tomasz Baran z Wydziału Psychologii Uniwersytetu Warszawskiego. - Wyborcy Prawa i Sprawiedliwości ewidentnie przejawiają tutaj więcej zdrowego rozsądku i instynktu samozachowawczego niż spiritus movens całego zamieszania, czyli minister Antoni Macierewicz – komentuje.  Tylko 17 proc. ankietowanych uważa, że po sprawie Misiewicza Antoni Macierewicz powinien pozostać na stanowisku ministra obrony narodowej. Jego dymisji chce 55 proc. pytanych. Wśród nich dominują osoby deklarujące poparcie dla Platformy Obywatelskiej i Nowoczesnej. Jego odwołania chce także 35 proc. pytanych, którzy w wyborach oddaliby głos na PiS. 43 proc. ankietowanych deklarujących poparcie dla PiS uważa, że Macierewicz powinien zachować stanowisko. 27 proc. pytanych jest przekonanych, że Macierewicz w najbliższym czasie zostanie odwołany ze stanowiska. Przeciwnego zdania jest 34 proc. badanych. Dymisji Macierewicza spodziewa się co czwarty zdeklarowany wyborca PiS i co trzeci popierający PO. 32 proc. deklarujących poparcie dla PiS nie sądzi, że szef MON straci stanowisko. Podobnego zdanie jest blisko co drugi wyborca PO. - Antoni Macierewicz to niewątpliwie najbardziej kontrowersyjny minister w obecnym rządzie. Ale zdania na temat tego czy w najbliższym czasie zostanie odwołany są podzielone z przewagą głosów sceptycznych - zauważa dr Tomasz Baran z Uniwersytetu Warszawskiego. W sondażu zapytaliśmy także, kto mógłby ewentualnie zastąpić Macierewicza na stanowisku ministra obrony narodowej. 31 proc. badanych widzi w tej roli Jarosława Gowina. To właśnie obecny wicepremier i minister nauki w czasie kampanii wyborczej był wskazywany przez Beatę Szydło na to stanowisko. Ostatecznie przypadło ono Macierewiczowi. Kolejni wymienieni jako potencjalni kandydaci na szefa MON to Ryszard Czarnecki (21 proc. respondentów), Adam Lipiński (11 proc. głosów) i Joachim Brudziński (9 proc.). Badanie przeprowadzone dla Wirtualnej Polski na panelu Ariadna w dniach 14-18 kwietnia 2017 roku. Próba ogólnopolska osób od 18 lat wzwyż (N=1065). Kwoty dobrane wg reprezentacji w populacji dla płci, wieku, wykształcenia i wielkości miejscowości zamieszkania. Metoda: CAWI"
http://opinie.wp.pl/kamila-baranowska-o-przesluchaniu-tuska-chce-wierzyc-ze-prokuratura-dziala-bez-porozumienia-z-pis-6113999599073409a,"Kamila Baranowska o przesłuchaniu Tuska: chcę wierzyć, że prokuratura działa bez porozumienia z PiS - Wiele ciekawsze byłyby zeznania Donalda Tuska w innych sprawach np. smoleńskiej - powiedziała Kamila Baranowska (""Do Rzeczy""), komentując wczorajsze przesłuchanie byłego premiera w warszawskiej prokuraturze. Zwróciła też uwagę, że Tusk ""politycznie jest beneficjentem PiS"". - Dlaczego ma nie skorzystać - zapytał Marcin Celiński (""Liberte!""). O tym, dlaczego tak długo (8 godzin) trwało przesłuchanie Tuska, rozmawiali w czwartek w #dzieńdobryWP Marcin Celiński (""Liberte!"") i Kamila Baranowska (""Do Rzeczy""). Celiński przypomniał, jego zdaniem zabawne, słowa Romana Giertycha, który powiedział, że dla zachowania bezpieczeństwa protokołowanie odbywało się ręcznie. - Gratulacje. To jest powrót do przeszłości - powiedział publicysta. Przyznał jednocześnie, że ze względu na czas spędzony przez Tuska w prokuraturze, trudno znaleźć inne wytłumaczenie dla przesłuchania go niż motywacje polityczne. Przypomnijmy, że sam Tusk powiedział w środę: - Cała sprawa ma charakter polityczny. Celiński zwrócił też uwagę, że sprawa, w której był przesłuchiwany Tusk, to umowa między SKW i FSB, a były premier wystąpił jako świadek. - Sprawa jest dosyć banalna - przyznał publicysta. - O czym można, mając taki temat rozmowy, przez osiem godzin deliberować, to jest tak naprawdę pytanie do prokuratury - dodał.  - Nie widzę nic nadzywczajnego w tym, że Donald Tusk wystąpił jako świadek, jeśli prokuratura uznała, że jest taka konieczność. Nie widzę powodu, dla którego Donald Tusk miałby się przed prokuraturą nie stawić. Nie chciałabym też popadać w stwierdzenia, że to na pewno jest sprawa polityczna, bo chcę wierzyć, że prokuratura nie działa na zlecenie polityczne (...) że działa niezależnie, bez porozumienia z PiS - podkreśliła z kolei Kamila Baranowska (""Do Rzeczy"").  Donald Tusk przyjeżdża na przesłuchanie. Co na to Polacy? - Nie doszukuję się tutaj politycznego, drugiego dna - dodała. - Bo jest jedno, polityczne - odpowiedział jej Celiński. Wicepremier, minister nauki i szkolnictwa wyższego Jarosław Gowin powiedział, że jego zdaniem Tusk, przyjezdżając do Warszawy, rozpoczął juz kampanię prezydencką. Do jego słów odnieśli się goście #dzieńdobry WP. - Mam wrażenie, że dla Donalda Tuska ta syutuacja jest bardzo komfortowa, kiedy w glorii i chwale przyjeżdza do Warszawy jako swiadek zeznający w śledztwie prokuratorskim. Tutaj trochę Prawo i Sprawiedliwość może sobie ponarzekać - powiedziała Baranowska.  Jak zaznaczyła, to problematyczne zarówno dla przewodniczacego PO Grzegorza Schetyny, jak i lidera PiS Jarosława Kaczyńskiego. - Nie wiadomo, czego się spodziewać po tym powrocie i powitaniu Donalda Tuska - tłumaczyła publicystka.  - Nie wiem, kto w PiS wpadł na taki pomysl, kto podsuwa takie pomysły, żeby odbudowywać pozycje Donalda Tuska na polskiej scenie politycznej - skomentował Celiński. Odpowiedziała mu Baranowska: - to się dzieje mimochodem. Jak kontynuował Celiński, to nie Tusk ""projektuje serie zdarzeń ze swoim udziałem"". Zdaniem publicysty PiS, od momentu głosowania na przewoniczącego Rady Europejskiej, kiedy rząd polski przegrał w Brukseli 27:1, sprowadza Tuska na polską scenę polityczną. - Prawo i Sprawiedliwość wywołało pewną potrzebę solidaryzowania się z Tuskiem - mówił Celiński.  Baranowska zwróciła z kolei uwagę, że osoby, które wczoraj witały Tuska w stolicy to najradyklaniejszy elektorat anty-PiS, który w Tusku upatruje rycerza na bialym koniu. -  To nie są ci wyborcy, którzy decydują o wyniku wyborów. (...) To jest jądro twardych elektoratów, o które trzeba dbać z punktu widzenia partii politycznych, ale które nigdy nie jest przesądzające - zaznaczyła.  Celiński skomentował też wypowiedź Beaty Nowosielskiej, dyrektora Departamentu Edukacji i Komunikacji w ministerstwie środowiska, która na Facebooku zamieściła kontrowersyjny post. Piszemy o nim tutaj tutaj. - Pytanie, gdzie się kończy ten radkalny elektorat. Coś bardzo złego stało się w administracji publicznej - stwierdził Celiński. Donald Tusk to nie jedyny temat poruszony w czwartek w #dzieńdobryWP. Publicyści odnieśli się również do decyzji sejmowej komisji, która odwołała posiedzenie dot. zmian w KRS. - Może to jest kwestia tego, że Zbigniew Ziobro postanowił sie cofnąć o ten jeden krok, jesli chodzi o projekt ustawy. Nie sądzę - powiedziała Baranowska. - Może rzeczywiście jakaś korekta w tym projekcie będzie - dodała. Innego zdania jest Celiński. Jak stwierdził, decyzja komisji to ""reakcja na otoczenie i na lekki spadkowy trend sondażowy"". Według publicysty to partia uznała, że nie będzie teraz ""otwierać kolejnego frontu"". - Myślę, że w tej chwili decyzje w Prawie i Sprawiedliwości będą zapadać trochę dłużej - powiedział."
http://opinie.wp.pl/slawomir-sierakowski-pis-zrobi-tuska-prezydentem-6113981095724673a,"Sławomir Sierakowski: PiS zrobi Tuska prezydentem  Kilka ostatnich tygodni politycy i dziennikarze z wielkim zainteresowaniem czekali na przyjazd Donalda Tuska na wezwanie do prokuratury. Po szczycie w Brukseli akcje byłego premiera nie tylko w Europie, ale także w Polsce wzrosły. Głosowanie zakończyło się tak wstydliwą porażką rządu, że wystarczy wspomnieć premier Beatę Szydło, która chciała po powrocie podać się do dymisji. Zapobiegł temu Jarosław Kaczyński, który powitał premier z kwiatami na lotnisku. Tym razem oglądać mogliśmy tłum ludzi czekających na Dworcu Centralnym na Tuska. Przesłuchanie trwało osiem godzin, a cała sprawa całkowicie zdominowała media. Przesłuchiwany ograniczył krytykę prokuratury, sterowanej bezpośrednio według nowego prawa przez ministra Zbigniewa Ziobrę. Stwierdził jedynie, że wezwanie jest całkowicie polityczną zagrywką, ale o prokuratorach i przesłuchaniu wypowiadał się z szacunkiem, swój przyjazd nazywając realizacją obowiązku osoby publicznej. To tylko powiększyło różnicę z jaką obie strony politycznej walki traktują się nawzajem.  Na punkcie Donalda Tuska Prawo i Sprawiedliwość dostało nerwicy natręctw. I znowu powtarza tę samą autodestrukcyjną figurę. Próbuje przekonać wszystkich, że to Tusk jest prawdziwym liderem opozycji. I zaraz przekona, dzięki czemu opozycja, której brakowało lidera, właśnie dostaje go w prezencie od Jarosława Kaczyńskiego. Świat w Brukseli w to nie uwierzył, ale Polacy tak, co natychmiast przełożyło się na spory wzrost notowań Platformy Obywatelskiej w sondażach. Idę o zakład, że jeszcze w kwietniu któryś z nich pokaże prowadzenie PO. Tak jak na giełdzie przekroczenie symbolicznego progu przecięcia się poparcia dla rządzących i opozycji zmienia atmosferę. Zobaczymy jaka wtedy nastanie pogoda dla zachowującego się dotąd triumfalnie PiS-u w polityce, w biznesie, w mediach. Partia Jarosława Kaczyńskiego nie tylko promuje i przykleja Tuska do opozycji, ale też wyposaża w atrybut męczennika. Jak zgrywać męczennika i ile można na tym zarobić PiS akurat powinien wiedzieć, bo to kostium, z którego się nie rozbiera, stale udając ofiarę albo zamachu, albo spisku w Brukseli, albo wyzyskiwanego przez obcy kapitał, albo zdradzonego przez WSI i tak dalej. W ten sposób PiS dziś przekierowuje uwagę z lat rządzenia byłego premiera na jego dzisiejsze stanowisko. Jeśli wmawia się bez przerwy Polakom, że Polska ma być dumna, wstawać z kolan i być tylko dla Polaków, to nawet części prawicowych wyborców trudno będzie zrozumieć jak to możliwe, że polski rząd prześladuje Polaka i to jeszcze robiącego międzynarodową karierę, co dla zakompleksionego narodu, jakim jesteśmy, znaczy wiele.  Tusk doskonale zaadaptował się do spektaklu przygotowanego przez Kaczyńskiego. Dowodzi tego łatwy do zinterpretowania sam pomysł, żeby jechać pociągiem, później pieszo przejść do prokuratury. Obok powoli jechała limuzyna, którą równie łatwo było skojarzyć z rozbijającymi się jedna za drugą limuzynami rządowymi. Kluczowe jest to, że Tusk piecze tu dwie pieczenie na jednym ogniu. Dostarcza punktów Platformie Obywatelskiej, a jednocześnie przygotowuje ewentualną kampanię prezydencką.  Przypomnijmy: kalendarz wyborczy jest wyjątkowo korzystny dla PO. Jako partia, która ma największe struktury, największą liczbą prezydentów, burmistrzów i radnych (nie licząc lokalnych komitetów), a także najwięcej pieniędzy, ma duże szanse na pokonanie PiS-u w wyborach samorządowych w 2018 roku. A jeszcze większe szanse, żeby zapewnić sobie hegemonię po stronie opozycji i zintegrować ją wokół siebie, jeśli zajdzie taka potrzeba. Następne są wybory parlamentarne w 2019 roku i pół roku po nich prezydenckie. Tusk kończy swoją kadencję na cztery miesiące przed pierwszą turą, a więc tak jakby sam sobie ten kalendarz opozycja wymarzyła. Prawo i Sprawiedliwość, której żelazny elektorat to maksimum 25%, nie ma szans zwyciężyć w żadnych wyborach, jeśli odwrócą się od partii Jarosława Kaczyńskiego wyborcy o zmiennych poglądach. Inaczej niż na Węgrzech, w Turcji czy w Rosji, gdzie poparcie dla przywódców albo ich partii spokojnie przekracza 40%, nie sposób będzie tak naciągnąć albo połamać prawo, żeby ze swoim tradycyjnym poparciem PiS dał radę przedłużyć rządzenie bez jawnego już zlikwidowania demokracji.  Obok Tuska i rosnących sondaży opozycji, PiS ma przecież jeszcze drugi problem. Konflikt z Antonim Macierewiczem to walka dwóch najsilniejszych dla żelaznego elektoratu polityków. Zagrożony jest więc nie tylko elektorat centroprawicowy, ale także żelazny. To prawda, że Macierewicz może liczyć na więcej głosów niż kiedykolwiek wcześniej (dzięki byciu patriarchą smoleńskim i podwyżkom pensji w armii), ale ma małe zaplecze w PiS, a sam nigdy nie potrafił zbudować własnego ugrupowania i wejść z nim do Sejmu. Tyle tylko, że Macierewiczowi wystarczy nawet stworzyć z tych samych ludzi partię o poparciu 2%, żeby Kaczyńskiemu o co najmniej 50% obniżyć szanse na pokonanie Platformy Obywatelskiej. Bo to w właśnie tymi kilkoma procentami rozstrzygały się wszystkie wybory między PiS a PO. Dlatego Kaczyński będzie robił bardzo dużo, żeby Macierewicz pozostał w PiS. Tyle tylko, że konsekwencją może być wewnętrzny impas albo nieustające konflikty Macierewicza z Dudą, z Szydło, z Ziobrą albo z samym Kaczyńskim. I znowu: na tym tle Platforma Obywatelska, która przez ponad rok miała pecha za pechem, popełniała błąd za błędem, teraz ma dwóch najważniejszych polityków w historii swojej partii, których okoliczności wręcz zmuszają do współpracy. Na moje pytanie w rozmowie ze Schetyną dla „Krytyki Politycznej”, czy chce, żeby Tusk był prezydentem, a on premierem, odpowiedział bez wahania: „Tak. Chcę człowieka, który pokaże, że prezydentura ma sens. Że Polacy wybierający głowę państwa nie zawiodą się tak, jak ci, którzy zagłosowali na Andrzeja Dudę”. Nie było wcale Schetyny na Dworcu Centralnym, bo obaj panowie za sobą nie przepadają, ale żaden z nich nie ma obsesji na punkcie drugiego, więc są w stanie się podzielić rolami. Tym bardziej, że jeden jest przywódcą partii, a więc naturalną funkcją jest urząd premiera, a drugi jest pozapartyjny i nadaje się najlepiej na prezydenta. Każdy z nich ma bardzo dobre, a zarazem uzupełniające się powody i motywy, żeby dążyć do obu funkcji. Premier jest nominalnie niżej, ale ma więcej władzy. Jeśli im się uda, obaj panowie będą zadowoleni. W PiS-ie zadowolony może być tylko jeden polityk.  Fakt, że Tusk przyjechał pociągiem, a nie samolotem lub limuzyną, a także że przeszedł razem z ludźmi do prokuratury, jest pierwszym sygnałem, że rozważa, a może nawet już teraz chce zostać prezydentem po zakończeniu drugiej kadencji prezydenta Rady Europejskiej. Póki co to PiS prowadzi jego prezydencką kampanię. I jeśli przygotował kolejne wezwania, to zna nawet kampanijny kalendarz Tuska. W ten sposób Kaczyński prywatne obsesje po raz kolejny zamienia w polityczne samobójstwo.  Sławomir Sierakowski dla WP OpinieŚródtytuły pochodzą od redakcji"
http://opinie.wp.pl/marcin-makowski-wniosek-po-wizycie-tuska-jest-jeden-nie-ucieszy-ani-rzadu-ani-liderow-opozycji-6113849539229313a,"Marcin Makowski: Wniosek po wizycie Tuska jest jeden. Nie ucieszy ani rządu, ani „liderów opozycji” Gdy emocje już opadną, jak po wielkiej bitwie kurz. Gdy nie można mocą żadną, wykrzyczanych cofnąć słów, co zostaje z historycznego „marszu do prokuratury” Donalda Tuska? Niewiele odnośnie istoty sprawy, czyli kulisów relacji polskiego wywiadu z rosyjskimi służbami, ale za to wiele odnośnie układu sił w polskiej polityce. Bo pomimo tego, że Tusk piastuje stanowisko w Brukseli, swoją podróżą do Warszawy dobitnie pokazał, że de facto jest politykiem krajowym. I na opozycji nie ma konkurencji. Jeśli z całej środowej wizyty szefa Rady Europejskiej w Warszawie - obdzierając ją z medialnej i ulicznej otoczki - wypływa jakiś ważny polityczny wniosek, brzmi on następująco: lider polskiej opozycji jest jeden. Nie nazywa się Grzegorz Schetyna, Ryszard Petru ani Mateusz Kijowski, tylko Donald Tusk. Wbrew pozorom jest to konstatacja dosyć smutna, ponieważ fakt, że były premier który od dwóch lat (teoretycznie) nie uczestniczy w krajowej polityce, może budzić większe emocje niż trzech wymienionych wcześniej panów razem wziętych, pokazuje w jak wielkiej ideowej próżni dryfuje polski parlamentaryzm. Jeżeli inscenizowana na spontaniczną, a w rzeczywistości ocierająca się o patetyczną groteskę podróż Pendolino z Gdańska do Warszawy urasta do miana wydarzenia epokowego - istnego przewrotu kopernikańskiego w polskim życiu publicznym - jak to świadczy o jego jakości? Złośliwie można powiedzieć, że wśród ślepców, nawet jednooki jest królem, a tłum partyjnych działaczy na dworcu urasta do rangi vox populi. ""To będzie w światowych mediach"" - ekscytowała się jedna z komentatorek w TVN24, emocjonalnym tonem relacjonująca moment, w którym ""prezydent Europy"" sunął otoczony BOR-em przez dworcowe korytarze. ""Donald Tusk już awansował do show Johna Olivera, gdy mówił o Brexicie"" - dodała, podkreślając z jak niesamowicie wpływowym politykiem mamy szczęście obcować. ""Czerwień, najgorętsza ze wszystkich barw, od najdawniejszych czasów była kolorem życia i skrajnych uczuć. Często jest uznawana za kolor kolorów. W niektórych językach jest synonimem słowa ‚kolorowy’, zaś w innych słowa ‚piękny’. My witaliśmy Tuska z miłością i pięknie!"" - tłumaczył mazowiecki KOD, który specjalnie na tę okazję przygotował czerwone kartoniki z podobizną przewodniczącego. Można się śmiać z jarmarcznego spektaklu, który towarzyszył wizycie Tuska. Można wytykać jego fałszywą skromność, gdy rzekomo w kontraście do rządu szedł pieszo do prokuratury. W końcu w samym 2011 roku trasę Warszawa-Gdańsk pokonywał rządowym embraerem ponad 90 razy, co przy cenie ok. 30 tys. zł za lot, daje 2,5 mln zł rocznie. Jeden spacer tego faktu nie zmieni, ale ma istotną przewagę, którą Prawo i Sprawiedliwość zlekceważyło. Tam, gdzie Donald Tusk odseparowując się od kompromitującego towarzystwa ulicznych krzykaczy i mógł się wykazać większą swobodą, pokazał na czym polega PR-owy urok prostych gestów. Udowodnił, że jak za dawnych lat nie boi się konfrontacji, czuje się swobodnie w będącej koszmarem Bronisława Komorowskiego wymianie zdań z przypadkowo napotkanymi ludźmi. Żartuje, argumentuje z pozycji siły - nawet jeśli jest ona bardziej myśleniem życzeniowym niż jego autentycznym apanażem. Nie wszystko wypadło już jednak tak gładko, jak kiedyś. Pomiędzy patosem a groteską panuje bowiem cienka granica, którą choćby pozdrawiając swoich zwolenników z okna ""niczym papież"", DonaldTusk chwilowo przekraczał. ""Nie mogę narzekać na gościnność prokuratury. Dostałem i kawę i herbatę i nawet wodę też. Cała sprawa ma charakter wybitnie polityczny. Poinformowałem prokuratora, że stawiłem się ze względu na szacunek do państwa polskiego. Poinformowałem, że mój urząd objęty jest immunitetem i użyję go gdy dowiem się, że śledztwo jest prowadzone celowo aby utrudnić mi pełnienie funkcji szefa Rady Europejskiej"" - mówił Donald Tusk chwilę po wyjściu z ośmiogodzinnego przesłuchania, w którym asystował mu Roman Giertych. W swoim stylu - ironicznie, z poczuciem wyższości, nieumiejętnie skrywanym za postawą państwowca. Dostał szansę, więc na ile mógł, postanowił ją wykorzystać. I na nic zdają się dzisiaj utyskiwania, że wmieszał się w krajową politykę, krytykując działanie prokuratury i rządu. Co z tego, że być może rozpoczął właśnie kampanię prezydencką, przyznając tym samym rację Prawu i Sprawiedliwości, które z argumentem upolitycznienia szefa RE przegrało w nierównym brukselskim pojedynku? W środę 19 kwietnia stało się jasne, że choć ciałem poza Polską, duchem Donald Tusk krajowej polityki nie opuścił. Być może nie pozwala mu na to ambicja i po przegranej w wyborach prezydenckich z Lechem Kaczyńskim, musi sobie coś w życiu jeszcze udowodnić. Dzisiaj to oczywiście czystej wody spekulacje, ale mając świadomość, ile pracy od strony przemyślenia strategii wizerunkowej kosztowała Donalda Tuska zabawa w marszałka Piłsudskiego wracającego z Magdeburga, zupełnie zasadnie można sobie zadać pytanie: czy szef Rady Europejskiej wysilałby się na marne? Śmiem wątpić, a patrząc na kompletną posuchę na opozycji i rozpaczliwe wołanie o lidera, którego z wypiekami na twarzy oczekiwali nawet partyjni podopieczni Grzegorza Schetyny, nie mam wątpliwości, że jeśli Tusk do Warszawy przyjedzie raz jeszcze, to już w roli kandydata do głowy państwa. A świat z rewnością na chwilę wstrzyma oddech. Ja natomiast mam nadzieję, że w międzyczasie w tle tych wszystkich medialnych wojenek wydarzy się rzecz ważniejsza, acz mniej spektakularna. Mianowicie, że dowiemy się jak to możliwe, że polski wywiad wojskowy chwilę po katastrofie smoleńskiej podjął współprace z rosyjskimi służbami z taką swobodą, jakby chodziło o wymianę studencką. Ciekawe, czy także podczas przesłuchania, Donald Tusk miał równie dobry humor. Marcin Makowski dla WP Opinie"
http://opinie.wp.pl/andrzej-stankiewicz-upadle-anioly-prezesa-6016709222470273a,"Andrzej Stankiewicz: Upadłe anioły prezesa Jarosław Kaczyński ma dziś tyle władzy i taki gest, że hurtowo wybacza dawnym grzesznikom. Nawet jeśli wyleciałeś z PiS za knucie, picie lub bicie żony, masz szansę na rozgrzeszenie i fajną robotę - pisze Andrzej Stankiewicz dla WP. Jacek Kurski zawsze opowiadał najgorsze dowcipy o Kaczyńskim. Takie jak ten: ""Dlaczego Jarosław Kaczyński nie nosi zegarka? Bo to on ustala, która jest godzina"". Historia ich wzajemnych relacji pisana cytatami z Kurskiego, to gotowe dialogi do przedniej komedii w stylu Monty Pythona. Weźmy choćby takie: ""W sferze frazeologii i obrazowania świata polityki jestem chłonnym uczniem Jarosława Kaczyńskiego. Trafiłem na niego jako student w 1988 r. Podczas jego wielogodzinnych pogadanek politycznych doznałem iluminacji"" (2006 r.). ""Kto chce podnieść rękę na Jarosława Kaczyńskiego, musi wiedzieć, że Jacek Kurski mu tę rękę obetnie"" (2007 r.) ""Czułem się w PiS Kaczyńskiego jakbym był w kolonii karnej połączonej z przedszkolem, a nie w partii politycznej"" (2011 r.). ""Marzyłby mi się drugi rząd Jarosława Kaczyńskiego, ale trudno, było, minęło i będzie rząd Beaty Szydło"" (2015 r.). Między Bogiem a prawdą, Kurski zawsze dostarczał PiS więcej problemów niż korzyści. Jak wtedy, gdy w 2005 r. niemal wysadził w powietrze kampanię prezydencką Lecha Kaczyńskiego, zarzucając jego konkurentowi Donaldowi Tuskowi, że jego dziadek służył w Wehrmachcie. Albo jak kilka miesięcy później, gdy przedstawił sensacyjną teorię, wedle której kampania reklamowa PZU ""Stop wariatom drogowym"" była przykrywką pozwalającą na wykupienie za bezcen bilbordów na użytek kampanii Tuska - co po procesach musiał odwołać. Albo wreszcie gdy w 2008 r. nakręcił prezydentowi Kaczyńskiemu orędzie telewizyjne, w którym pokazał parę gejów biorących ślub w Kanadzie, po czym obaj panowie przyjechali do Polski na zaproszenie TVN, żądając spotkania z prezydentem i siejąc popłoch w szeregach PiS. Jednak ze wszystkich kłopotów Kurski zawsze wychodził obronną ręką. Jak mawiał o nim Lech Kaczyński: ""Może to s...syn, ale wolę go mieć po swojej stronie"". Kurski wyleciał dopiero w 2011 r., po drugich z rzędu przegranych przez PiS wyborach parlamentarnych - za knucie przeciw Jarosławowi Kaczyńskiemu. Lider PiS już wiele miesięcy wcześniej wiedział, że Kurski wraz ze Zbigniewem Ziobro chcą go zaatakować w razie porażki wyborczej i dobrze się do tego przygotował. W efekcie obaj ambitni młodzianie znaleźli się na bruku i próbowali zbudować własną partię, podgryzającą PiS - nazwali ją Solidarna Polska. Skończyło się klapą, więc na wyścigi zaczęli się korzyć przed Kaczyńskim. W finale wzięli się między sobą za łby - a Kaczyński uwielbia takie scenariusze. ""Oddam za darmo paletę pampersów. Zmieniałem je przez ostatnie trzy lata co dwa dni dorosłemu, ale de facto są dla dzieci"" - drwił Kurski z Ziobry. Dziś, z woli Kaczyńskiego, Kurski rozpiera się w fotelu prezesa TVP - mimo że wielokrotnie zdradził PiS, mimo że jest na bakier z Kościołem (ojciec Tadeusz Rydzyk wręcz go nie cierpi), mimo że żonę zostawił dla swej asystentki, co marnie pasuje do wizerunku polityka konserwatywnego. Ziobro specjalistą od zdrad Ziobro, tak jak Kurski, jest specjalistą od politycznych zdrad. Na swej politycznej drodze zawsze poruszał się według prostego schematu. Szukał kolejnych protektorów, którzy dawali szansę na awans w politycznej hierarchii. Szedł drogą Brutusa - politycznego adiutanta zdradzającego kolejnych politycznych mistrzów. Pierwszym zdradzonym był Jan Rokita, patron Ziobry z drugiej połowy lat 90. Porzucił go pod koniec dekady dla posła rządzącej wówczas AWS Wojciecha Hausnera, którego porzucił dla późniejszego ministra kultury Kazimierza Michała Ujazdowskiego (PiS). Tego natomiast porzucił dla późniejszego ministra sprawiedliwości Marka Biernackiego (PO), którego zostawił dla braci Kaczyńskich. Ich też oczywiście ostatecznie zdradził. Jednak jako samodzielny polityczny lider kompletnie zawiódł. Symboliczna była scena z marszu środowisk radiomaryjnych w 2012 r. roku, gdy PiS i Solidarna Polska walczyły na noże. Najpierw twarde, pewne wystąpienie Kaczyńskiego, a kilka chwil później Ziobro, drżący przed tłumem jak osika. Trzęsące się ręce, poczerwieniała twarz, płaczliwy głos. Dziś Ziobro stara się zatrzeć tamto marne wrażenie. A Kaczyński dał mu efektywne zabawki - posadę w rządzie i kontrolę nad prokuraturą. Teraz Ziobro odżył, znów może pozować na groźnego szeryfa. Jego ludziom też coś skapnęło. To działacz Solidarnej Polski, niejaki Marek Skomorowski, w kontrowersyjnych okolicznościach dostał posadę prezesa stadniny w Janowie Podlaskim. Zasłynął cytatem: ""Już widzę, że będzie to moja pasja życiowa. Wcześniej też bardzo uwielbiałem konie, ale nie miałem takiej bliskiej styczności z nimi"". Żelazny plan prezesa Po co Kaczyńskiemu nawróceni zdrajcy? Kariery Kurskiego i Ziobry po dojściu PiS do władzy dobrze oddają jego sposób myślenia i działania. Po pierwsze, PiS zawsze wygrywało, gdy partia była szeroka, jednoczyła rozmaite nurty prawicy - narodowej, społecznej i konserwatywnej. Tak było w 2001 r., gdy PiS ledwie kilka miesięcy po utworzeniu przebojem weszło do Sejmu. Tak też było cztery lata później, kiedy PiS sensacyjnie zwyciężyło i objęło władzę. Dziś widać wyraźnie, że przed podwójnymi wyborami roku 2015 Kaczyński przygotował szczegółowy plan i z żelazną konsekwencją go realizował - wiedząc, że jest to jego ostatnia polityczna szansa, jako że siódmy krzyżyk na karku nieuchronnie się zbliża. Pierwszym krokiem w tym planie była likwidacja konkurencji na prawicy. Stąd oferta wybaczenia win, którą złożył Ziobrze. Po wystąpieniu w stylu osiki Ziobro nie miał wyjścia. Kolejka do sygnetu Już po wiktorii wyborczej rozgrzeszeni renegaci okazali się niezastąpieni. Partia Kaczyńskiego ma tyle władzy, a jednocześnie ławkę kadrową tak krótką, że niemal w każdej dziedzinie potrzebuje wzmocnień. Lider PiS zwyczajnie potrzebował uciekinierów, żeby obsadzić wszystkie instytucje, które PiS zdobył po wyborach. Nie obawiał się ich nielojalności, bo to ostatnia, najważniejsza przyczyna rozgrzeszenia - wszyscy zdrajcy po powrocie do PiS ścigają się na żarliwość, czołobitność i poświęcenie dla prezesa. Wiedzą, że na prawicy nie ma życia poza Kaczyńskim, a - o czym należy pamiętać - większość z nich nauczyła się żyć za wysokie, łatwe pieniądze z polityki. Zrobią wszystko, by ich nie stracić. Lista tych, którzy się buntowali, a dziś karnie stoją w kolejce, by całować sygnet Kaczyńskiego jest długa. Były wiceprezes PiS Kazimierz Michał Ujazdowski, który opuścił partię w 2007 r. krytykując styl działania Kaczyńskiego, po wyznaniu win i ekspiacji został posłem, a potem nawet europosłem. Były wiceminister kultury Jarosław Sellin po zdradzie i przeprosinach - ponownie jest dziś wiceministrem kultury. Były minister transportu Jerzy Polaczek dostał pakiet minimum - mandat posła, podobnie jak Tadeusz Cymański czy Arkadiusz Mularczyk. Ale już Beata Kempa ze zwykłej posłanki po powrocie na łono PiS awansowała - została szefową Kancelarii Premiera. Jej przyjaciel, także renegat, Andrzej Dera dostał posadę ministra w Kancelarii Prezydenta. A były skruszony rzecznik PiS Adam Bielan po złożeniu pocałunku na prezesowskiej biżuterii objął funkcję wicemarszałka Senatu. Nieco autonomii w tym gronie zachował jedynie Marek Jurek, który odszedł z PiS w 2007 r., gdy Kaczyński odmówił zaostrzenia ustawy antyaborcyjnej. Co prawda ma własną, mikroskopijną partię, ale europosłem w 2014 r. został dzięki kandydowaniu z list PiS. Egzekucja ""Breivika"" Nikt do końca nie wie, czemu przed ostatnimi wyborami parlamentarnymi Kaczyński skreślił z list kandydatów ówczesnego rzecznika PiS Marcina Mastalerka, skądinąd jednego z ojców sukcesu prezydenckiego Andrzeja Dudy i bliskiego współpracownika Beaty Szydło. Jedni mówią, że Mastalerek - zwany w partii ""Breivikiem"" z racji podobieństwa do norweskiego szaleńca - był zbyt obcesowy i pewny siebie, a Kaczyński tego nie znosi, zwłaszcza u młokosów. Inni twierdzą, że Mastalerek nadepnął na odcisk przyjaciółce prezesa Janinie Goss, bo w łódzkim PiS toczył z nią podjazdowe wojny. Jeszcze inni dowodzą, że egzekucja Mastalerka była testem - Kaczyński chciał zobaczyć, jak zareagują Duda i Szydło. Nie zareagowali, czyli zdali test upokorzenia. Mastalerek był załamany. Jak inni dawni renegaci z PiS, nie znał życia poza polityką. A w PiS plotkowano wręcz, że prezes wydał absolutny zakaz zatrudniania go na wysokich stanowiskach w spółkach skarbu państwa. Mimo to Mastalerek wyciągnął wnioski z błędów swych usuwanych przez Kaczyńskiego poprzedników - publicznie nigdy nie skrytykował prezesa, czekając na jego łaskę. Po kilku tygodniach od wyborów był już dyrektorem w Orlenie - albo Kaczyński zmienił zdanie, albo dla niego to niewysokie stanowisko. Dziś Mastalerkowi nawet ministrowie mogą pozazdrościć historii konta. Powrót amigos z Madrytu Zresztą spółki skarbu to jeden ze sposobów, w jaki na orbitę Kaczyńskiego próbują wracać dawni i upadli politycy PiS. Były poseł Adam Rogacki, który został przez Kaczyńskiego wyrzucony po ""aferze madryckiej"" w 2014 r. - za sejmową kasę pojechał na popijawę do Hiszpanii ze swymi kumplami Adamem Hofmanem i Mariuszem Antonim Kamińskim - dziś jest dumnym członkiem rady nadzorczej Stadionu Narodowego. Z kolei Kamiński o mało co nie zostałby prezesem Polskiego Holdingu Obronnego - tę fuchę załatwił mu szef MON Antoni Macierewicz, ale po kilku dniach Kaczyński kazał go odwołać, uznając, że to zbyt eksponowane stanowisko. Formalnie Kaczyński wciąż nie obłaskawił Hofmana. Jednak były rzecznik PiS jest przez niego tolerowany w obozie władzy - a to cenne, gdy się jest współwłaścicielem agencji PR i handlarzem kontaktów. Kaczyński ma do Hofmana słabość. Przez lata trzymał go w PiS, mimo że Hofman zaciągał podejrzane pożyczki u swego kolegi biznesmena (co badało CBA), a na imprezach po posiedzeniach klubu PiS zgłaszał wobec pracownic partii gotowość demonstracji swej męskości (co nagrał tygodnik ""Wprost""). Rajd po hotelu meleksem Hofman, Kamiński i Rogacki zapłacili wysoką cenę za swą słabość do podróży za państwowe pieniądze. Ale są tacy, którym upiekło się znacznie więcej. Były szef kujawsko-pomorskich struktur PiS Łukasz Zbonikowski to w partii Kaczyńskiego mistrz działania wedle rosyjskiej zasady ""tisze jediesz, dalsze budiesz"". Zbonikowski też doił Sejm na potęgę, jeżdżąc po świecie wedle receptury madrytczyków, a dodatkowo pobierał rekordowe kilometrówki za rzekome podróże służbowe po kraju (rocznie robił ponad 40 tys km - to tak jakby okrążał Ziemię). W dodatku miał kilka efektownych przygód. W 1999 r. kierował pijany samochodem, za co został skazany. W 2008 r. na Cyprze zawiało go tak bardzo, że wyruszył na rajd po hotelu meleksem - też dostał wyrok. A przed ostatnimi wyborami prokuratura badała doniesienie jego żony, że ją pobił. Choć kobieta wycofała zeznania, to ta historia tak bardzo rozsierdziła Kaczyńskiego, przeczulonego na punkcie damskich bokserów, że nawoływał, by wyborcy na Zbonikowskiego nie głosowali. Z list PiS 
nie mógł go usunąć, bo zostały już zarejestrowane. Mimo apeli prezesa, Zbonikowski w cuglach zdobył mandat. Dziś jest cichym, acz dumnym członkiem klubu PiS i Kaczyński już go nie piętnuje. Powód jest prosty - partia ma kruchą przewagę w Sejmie, więc każdy głos, nawet często zawiany, jest ważny. To idealna ilustracja pragmatycznej polityki Kaczyńskiego - politycy po przejściach są najlepszymi, bo karnymi żołnierzami ""dobrej zmiany"". Wszyscy skażeni w przeszłości genem zdrady, kłopotami z alkoholem czy kobietami, mają słabą pozycję w obozie władzy. Gdyby próbowali wierzgać, Kaczyński może ich wyrzucić każdego dnia, gdzieś między zupą a drugim daniem. Andrzej Stankiewicz dla Wirtualnej Polski"
http://opinie.wp.pl/jerzy-stuhr-o-dobrej-zmianie-wedlug-pis-sledze-dzieje-glupoty-w-polsce-jest-sie-czego-bac-6022098269623425a,"Jerzy Stuhr o „dobrej zmianie” według PiS: Śledzę dzieje głupoty w Polsce. Jest się czego bać Jarosław Kaczyński to jest dla mnie jakiś obcy gość. A ja jestem praworządny. Na przykład uznaję panią premier Szydło. Uznaję pana Dudę, cokolwiek bym o nim nie myślał. Oni co prawda mają oboje nieoficjalnego szefa, ale to mnie nic a nic nie obchodzi. Boję się natomiast jednego. Że ten nieprzewidywalny człowiek ma wpływ na rządzących. Ale jakim prawem? Nie wiem. Oficjalnie przecież rządzą inni, a Jarosław Kaczyński jest posłem - mówi Jerzy Stuhr w rozmowie z Grzegorzem Wysockim (WP Opinie).  Jerzy Stuhr: Wie pan, ja się ludziom nie kojarzę z polityką. Rzadko się na ten temat wypowiadam publicznie. Żyję gdzieś obok. Niespecjalnie mnie ten temat interesuje. Grzegorz Wysocki: W to ostatnie akurat na pewno nie uwierzę. Czytałem pański dziennik intymny pisany w dużo mniej ciekawych politycznie czasach niż obecnie, a i tak ciągle schodził tam pan na politykę.  Ma pan rację, ale tłumaczę to tym, że byłem wtedy ciężko chory, godzinami leżałem w łóżku i miałem mnóstwo wolnego czasu. W każdym razie staram się przynajmniej jak najmniej tym tematem zajmować. Ja już tyle w życiu widziałem… Te wszystkie partyjne gierki, te manewry, te zmieniające się ciągle na gorsze rządy – to wszystko się powtarza. Ale – przynajmniej póki co – jest dużo mniej groźnie niż dawniej. Bo kiedyś to za słowo się szło do więzienia. A dzisiaj? Dzisiaj to taka paplanina, sporo krzyku i pustych gestów.  Zdaniem niektórych mamy do czynienia z powrotem do poprzedniego ustroju.   Bo metody są podobne, ale konsekwencje jednak inne. Chociaż zdarzają się takie sytuacje, że przenosi się wojskowych czy prokuratorów na prowincję. Trochę bym się jednak zmartwił, gdyby mnie przenieśli do teatru do – dajmy na to - Gorzowa Wielkopolskiego.  Tylko że taka sytuacja jest akurat niemożliwa.  No, nie mogą mi nic zrobić. Chociaż nie, trochę mogą. Na przykład nowe kierownictwo PGNiG odmówiło sponsorowania Teatru Polonia. Powód? Ten teatr nie niesie misji. A ja tu za chwilę będę Zapolską grał, Czechowa, Różewicza…  Czy takie wycofanie się sponsorów ma związek z politycznymi wypowiedziami Krystyny Jandy?   A jak pan uważa? Z prywatnego punktu widzenia, jak widzę ludzi o takim podejściu do prawa jak rząd PiS, to wiem, że nigdy nie nawiążę z nimi wspólnego języka ani nigdy z nimi nie będę współpracował, bo się boję, że tę labilność prawną mogą wykorzystać przeciwko mnie.  Przeciwko panu? W jaki sposób?    Ja to się zawsze boję, że nagle ci na przykład wynajdą, że gdzieś tam jakiegoś podatku nie zapłaciłeś. A młody Wałęsa mówi, że mogą spreparować dowody. Odważne zdanie. Dawniej, za pierwszych – mówi - trzeba się było bać prowokacji, a teraz strach, że mogą spreparować. Jak nie znajdą, to zrobią i będzie.  I pan też zaczął się obawiać czegoś takiego?   Ja mam w wielu dziedzinach już spokój. Ale ma pan doskonały przykład z ostatniego czasu – mój spektakl telewizyjny na podstawie „Lasu” Aleksandra Ostrowskiego. „Dobra zmiana” nie pozwoliła na jego powstanie.  Kiedy spotkaliśmy się pierwszy raz, mówił mi pan, że w każdej chwili może dojść do odwołania prac nad tym spektaklem. Co więcej, mówił pan, że oficjalnym powodem odrzucenia będzie zbyt duży budżet.   I co? Sprawdziło się. Powód oficjalny: brak funduszy. Średnio w to wierzę.  Dowiedziałem się, że Jacek Kurski zrobił straszną awanturę współpracownikom. Tak naprawdę chodzi o osobistą niechęć prezesa Kurskiego do mojej osoby.  Może budżet spektaklu rzeczywiście był gigantyczny?  Chyba nie, bo wcześniej Jedynka nie zgłaszała takich uwag i spektakl miał powstać. Z tego co słyszałem, pomóc miało również ministerstwo kultury, więc w ich obozie również musi dochodzić do różnych tarć i niesnasek.  W liście do aktorów, którzy mieli zagrać w „Lesie” napisał pan m.in.: „Sądzę, że odmowa związana jest z moją osobą i jest to restrykcja personalna. Pan Prezes nie chce, abym uczestniczył w ""dobrej zmianie"" w Telewizji”. Dlaczego Jacek Kurski miałby pana nie chcieć w TVP?   Nie mam pojęcia, proszę pana. Warto byłoby się dowiedzieć tego bezpośrednio od pana Kurskiego. Sam, niestety, nie mam takich umiejętności, by wnikać w jego umysł.  I co teraz? Bojkot telewizji jak za stanu telewizyjnego? Słyszałem, że jednej wizyty w TVP już pan odmówił. Mówił mi pan, że jeśli dostanie pan wyraźny sygnał: „my cię tu nie chcemy” to już nigdy tam pan nie pójdzie. Zdaje się, że dostał pan taki sygnał?    Skoro Instytucja, z którą tak blisko współpracowałem przez 40 lat i dzięki której jakoś tam przejdę do historii, w odróżnieniu od jej aktualnych szefów, którzy znikną na rozkaz partii z dnia na dzień, mnie nie chce, to po co mam się w TVP pokazywać? Reklamy mi już nie potrzeba, zresztą oglądalność im spada tragicznie, moje wypowiedzi mogą dowolnie zmanipulować, skoro mogli to zrobić z wypowiedziami Prezydenta USA to co dopiero z gadaniem jakiegoś aktorzyny? Przeczekam aż tych Prezesów wywalą. Tylko to jest smutne, że niejaki Kurski pozbawił przeżyć artystycznych około miliona Polaków. Ma do tego prawo? Ale jest panu przynajmniej żal, że tego spektaklu w TVP pan nie zrobi?    Oczywiście, że żal. Miałem w sobie dumę, że kontynuuję tę wielką tradycję Teatru Telewizji.  Czyli jest pan persona non grata dla obecnej władzy? Może dlatego, że jest pan uważany za jednego z reprezentantów tych skompromitowanych, przejedzonych ośmiorniczkami, elit?   Tak, absolutnie tak. Rozmawiałem z Juliuszem Machulskim, który już wcześniej podjął decyzję, że się nie pokaże w najbliższym czasie w TVP. Gdyby ten „Las” przeszedł, nie miałbym oczywiście tak silnego argumentu, żeby tam do nich nie chodzić. Najważniejsze było dla mnie, by zrobić tę sztukę dla miliona widzów. Zawsze tak myślałem i dalej tak myślę. Mogę milczeć, ale ważne, żeby zrobić sztukę.  Z kolei gdyby pan dostał możliwość zrobienia tej sztuki, nie obawiałby się pan, że zostałby pan użyty jako listek figowy?   Och, jak oni by to mogli wykorzystać, „dobra zmiana” w Teatrze Telewizji by to była! Mamy prawicowych publicystów i prowadzących, ale staremu Stuhrowi spektakl daliśmy zrobić. Ale dla małych ludzi ważniejsza jest zapiekłość, odwet. Tak jak mnie nienawidzi paru sąsiadów na wsi.  Za co pana nienawidzą?   Nie wiadomo za co. Za to, że z miasta. Że dorobił się. Że za darmo wszystko dostał. Że w telewizorze coś tam gadał i pieniądze za to brał. Tak jak do mojej żony góralka mówi: „Stuhrowo, a co wy robicie?”. A żona mówi: „Na skrzypcach gram”. A góralka: „No, ale co robicie?”. Żona: „No na skrzypcach gram”. Góralka: „A cóz to za robota je?!”. No i koniec dyskusji.  Wróćmy do Jacka Kurskiego.   Pamięta pan, jak pan Kurski został wygwizdany w Opolu? Powiedzieć w Opolu tak kuriozalną bzdurę o cudzoziemcach, to trzeba być naprawdę opętanym. A jeszcze jego przyjaciel, pan minister Ziobro, mówi, że niesłychanie trafnie wybrnął z tego. Że bardzo dowcipnie! No to, przepraszam bardzo, ale już nigdy za życia z tymi panami na poziomie dowcipu się nie dogadamy. Inny humor, inna kultura.  I może dlatego pan unika wypowiedzi na tematy polityczne? Bo polityka to pole minowe – jednych skrytykujesz, a drugich pochwalisz (lub na odwrót), i już cię pół Polski nienawidzi. A tak w dalszym ciągu kochają.   Myślę, że jestem ponad to. Poza tym – powiedzmy sobie szczerze – ja już nic nie muszę.  Są za to inne powody, bardziej estetyczne. Nie chcę się tym ubrudzić. Przecież widzę, jakie to wszystko jest prymitywne… I jeszcze jedna ważna rzecz. Wstrzymuję się, bo bardzo łatwo mnie obrazić.  W sensie, że obrażalski pan jest?   W sensie mojego zawodu. Że „nie będzie mi tu aktorzyna mówić…”. Jeżeli marszałek Sejmu potrafi powiedzieć o wysokim funkcjonariuszu Unii Europejskiej per „urzędniczyna”, to powiedzieć o mnie per „aktorzyna”, to w ogóle jak splunąć…    Ale co to panu szkodzi? Może nie ma się co przejmować i mówić, co się myśli? W książkach i wywiadach często mówi pan o swej niezależności i prawie do własnego zdania. Dochodzi do takiej sytuacji, że celebryci, którzy nie mają nic do powiedzenia, mówią o wszystkim, a autorytety najchętniej milczą.   Wie pan dlaczego? Bo autorytety wolą milczeć niż być opluci. Nie chcą być wystawieni na ostrzał ludzi małych. Tak łatwo w tym kraju jest wszystkich opluć, że autorytety się chowają. Czyli pan uważa, że Maciej Stuhr popełnił błąd po premierze „Pokłosia”? Że wszedł wtedy w rolę publicysty politycznego, fightera?   Nie. Dlaczego? On był tak z domu nauczony. Zawsze byłem dumny z tego, że należę do grupy Kina Moralnego Niepokoju, że zabieram głos z Agnieszką Holland, z Kieślowskim, z Falkiem. Uważałem wręcz, że większym zaszczytem jest dla mnie bycie w tej grupie, niż granie ról u nich ról. A Maciek dorastał w tej atmosferze.  W „Stuhrmówce” Macieja Stuhra przeczytałem, że Maciek dopiero po „Pokłosiu” stał się prawdziwym mężczyzną.  Tak, przestał być wesołkiem i kabareciarzem. „Pokłosie” na pewno było dla Maćka nobilitacją.  W jakim sensie?   Zajęcie stanowiska w tak ważnej - jednej z najważniejszych w ostatnich latach – sprawie, to nie jest byle co. Poza tym ta zadra „bycia innym” w mojej rodzinie była obecna całe życie. To nie jest dla nas nowe odczucie.  I pan również to odczuwa?  Odczuwałem, i to jeszcze niedawno. Wypowiedziałem się o uchodźcach, to mi córka doniosła - bo ja tego hejtu osobiście nie tykam – co pisali. Dowiedziałem się, że z „takim nazwiskiem” powinienem „wypieprzać z kraju”. I co ja tu jeszcze robię? Więc to się nie kończy, proszę pana. Od dzieciństwa mi to towarzyszyło. Jak tylko było coś nie tak to od razu byłem Niemiec. Od zawsze Niemiec. Jak Jurek Pilch – ewangelik, czyli wiadomo, Niemiec.  Ale dlaczego pan się przejmuje hejtem? Nie lepiej zignorować?   Ależ ja ignoruję i w ogóle do tego nie zaglądam. Wybrałem zupełnie inny świat.  Blichtru i sławy.   Może to pan tak nazwać, ale wybrałem po prostu ludzi, którzy się do mnie codziennie uśmiechają na ulicy, a nie tych, którzy anonimowo wylewają kubły pomyj i wyzwisk. Wybrałem ludzi, którzy biją mi na stojąco brawo. Którzy przychodzą mi pogratulować po występie. To jest mój świat. A tamten świat – zapełniony ludźmi pełnymi nienawiści – mnie nie interesuje. Nie korzystam z tego i się w to nie bawię.  W politykę też się pan nie bawi, choć przez lata dostawał pan pewnie propozycje z różnych stron, od różnych opcji politycznych, które chciały pana wciągnąć pod swoje sztandary polityczne?   Żadnych!  Nikt nigdy pana nie chciał na posła, na senatora, na ministra kultury?   Nic, zero, serio panu mówię. Jedyne stanowisko, jakie mi proponowano, jeszcze za rządów pana Mazowieckiego, to bycie dyrektorem Instytutu Kultury Polskiej w Rzymie.  I dlaczego pan nie wziął?   No gdzie ja tam? Na urzędnika się nie nadaję, nie umiem tego robić. Owszem, zostałem rektorem, ale szkołę to ja przecież znam od podszewki.  A na kulturze polskiej się pan nie zna?   Na kulturze tak, ale już na placówkach kulturalnych nie. Poza tym, uczciwie mówiąc, to by bardzo niekorzystnie wpłynęło na mój domowy budżet. (śmiech)  I tak panu nie wierzę, że nie dostawał pan żadnych politycznych propozycji.   A jak pan to sobie wyobraża? Maksowi z „Seksmisji” będą propozycje robić? Osiołkowi ze Shreka?  Dobrze, to inaczej. Co musiałoby się stać, żeby pan taką propozycję przyjął?   Nic nie może się stać! Aktorowi nie wolno przyjąć takiej propozycji i koniec.  Za mało płacą?   Nie o to chodzi. Chyba z domu wyniosłem kompletną apartyjność. Proszę pana, mój ojciec potrafił być bezpartyjnym prokuratorem za Stalina, a ja miałbym być posłem za Kaczyńskiego i Dudy?   Domyślam się, że o dzisiejszej klasie politycznej ma pan jeszcze gorsze zdanie niż o aktorach? W książce nie wyraża się pan za dobrze o poziomie intelektualnym wielu aktorów czy piosenkarek.   Jak robią głupoty, to zawsze będę to gdzieś wyśmiewał. A co do polityków – ciężko mi ich zrozumieć. Nie rozumiem ludzi, którzy muszą się podpisywać pod jakąś ideologią. Nie rozumiem ludzi, którzy co rano dostają jakieś dyrektywy, które muszą głosić, choć sami w nie nie wierzą. Ja jestem aktorem, a więc także psychologiem, i przecież widzę czasami w telewizji takiego polityka. I patrzę – Jezu, jak on się męczy strasznie, że takiej głupoty musi bronić, bo jego „kolega” pieprznął coś gdzieś tam. Bo tak mu każą. Bo dyscyplina partyjna. Ja bym się temu w życiu nie podporządkował! Dlaczego nie?   Jak byłem dawno temu chory na serce to mi lekarz, świetny psycholog, powiedział tak: „Pan może dużo pracować, nawet bardzo dużo, tylko nie może pan być nikomu podporządkowany”.  Czyli sam pan musi rządzić?   Nie mogę być pod czyjąś władzą, bo się źle z tym czuję. Po prostu nie potrafię. Ale niech mnie pan już tak nie gnębi, bo ja bym się za żadne skarby w politykę nie zaangażował. To jest ostatnia rzecz, która mnie interesuje. Wszystko mnie interesuje bardziej niż polityka! Czasami sobie myślę: Boże, jakie mnie szczęście spotkało, że mogę taki w sumie niezależny zawód uprawiać... A co pan myśli o aktorach, którzy - jak Krystyna Janda, Agnieszka Holland czy Jacek Poniedziałek -  „bawią się” w publicystykę, angażują się politycznie?     Uważam, że aktor nie powinien się za bardzo w to mieszać. A wie pan dlaczego? Bo od razu go obśmieją. Miałem taki wypadek na początku lat 90., jak walczyłem o to, żeby nie przenosili szkoły mojego Maćka w inne miejsce. I chodziłem po urzędnikach jako reprezentant, wysuwali mnie na pierwszy front. I do dzisiaj pamiętam jak jakiś urzędnik szczebla wojewódzkiego przyciśnięty przeze mnie do muru (krzyczałem: „jakim prawem?” itd.),  mówi do mnie: „Panie profesorze, przepraszam pana bardzo, ale tu nie Seksmisja.”. I on mnie wtedy wyleczył z wszystkich politycznych ambicji.  Ale poglądy pan ma?  Nie no, wiadomo, że mam.  Tylko boi się pan mówić o nich głośno, bo mogą pana wyśmiać?   Proszę pana, to nie tak. Korci mnie wykazywanie głupoty innym, politykom zwłaszcza. To mnie korci strasznie. Śledzę dzieje głupoty w Polsce. Patrzę w telewizor, słucham, myślę se: „Kurde, no co on pieprzy?”.  Kto?   No na przykład ten jakiś pan Brudziński. On mówi, że do Brukseli na skargę lecą ci z opozycji? To on już – zaślepiony władzą - zapomniał, że on leciał tam „na skargę” w sprawie domniemanych sfałszowanych wyborów? On o tym nie pamięta? Przecież to mu można w każdej chwili wyciągnąć! Ale takie głupie wypowiedzi to jeszcze nic. Cała moja rodzina to byli prawnicy. Sędziowie, prokuratorzy, adwokaci - cała moja rodzina od strony męskiej. I, proszę pana, ja tą prawniczą atmosferą przesiąkałem, choć sam nie kontynuowałem tej drogi. Ale zawsze – zawsze! - wiedziałem z domu, że prawo jest nietykalne.  Jak to nietykalne? Słyszałem, że lud jest ponad prawem.  Niech pan da spokój... I dlatego wszystko, co się obecnie dzieje w kwestii Trybunału czy w ogóle wymiaru sprawiedliwości, mnie przeraża. A jeszcze znając polski naród, który z uznaniem przepisów prawa, z egzekwowaniem prawa czy z podporządkowaniem się mu zawsze miał kłopoty – no, jest się czego bać. Ja przecież żyję trochę na wsi, wśród górali, i widzę, w jakim poszanowaniu jest u nas prawo... Więc to jest według mnie największy polski grzech obecnie. Frymarczenie tym prawem na lewo, na prawo. I jest coraz gorzej!  Ale przecież „Platforma zaczęła”.  Tak, znam tę wersję. Tylko że to jest tak jak w tym dowcipie. Pyta się sędzia: „Dlaczego pan zgwałcił tę kobietę?”. A gość odpowiada: „Bo tamten facet też ją zgwałcił”. No to według takiego prawa działa dzisiaj PiS? Według takiej moralności? Bo tamten też ją zgwałcił? A jak mi ktoś spróbuje wypomnieć, że ja tak mówię, bo „swoich” bronię, to mu przypomnę, że od dwóch ostatnich kadencji nie głosowałem na Platformę. Nikt mi nie powie, że jestem z tamtego obozu... Na pewno ktoś by się znalazł. To na kogo pan głosował?  (śmiech) Hehe. Trochę się pokręciłem za granicą, po Europie, i to mnie nauczyło, że dla równowagi ważnym elementem jest lewica. I zawsze gdzieś tam szanowałem lewicę. Żeby była jakąś odskocznią, drugim biegunem. Tyle mogę panu powiedzieć.  W tej chwili nie mamy w parlamencie żadnej lewicy. Może oprócz PiS-u.  No w tej chwili jest absolutnie plaża w tym aspekcie. A ta konająca PO też nie ma żadnego programu ani pomysłu dla siebie. Bardzo, gdzieś z daleka, kibicuję KOD-owi. Uważam, że to jest bardzo zdrowy i obywatelski ruch.  I chodzi pan na marsze?   No nie, jednak nie, bo by od razu była sensacja, i zaraz by mnie zaczęli czołgać, jedni, drudzy, trzeci... A propos czołgania. Zawsze dużo słuchałem Trójki. Jakiś czas temu – gdy była ta cała akcja z Wałęsą – włączam Trójkę i tak mi się przykro zrobiło...  Dlaczego?  Leciała jakaś audycja szargająca Wałęsę straszliwie, jakiś pan Cenckiewicz mówił, że to był nikt, że to nie dzięki niemu, że nie bohater. Wszystko rozumiem, ale w Trójce?! I powiem panu, że od tego czasu Trójkę włączam dość ostrożnie.  Gdy przetaczała się przez media sprawa Wałęsy, nie zabierał pan w tej dyskusji głosu. Może powinien był pan powiedzieć parę słów od siebie, skoro to tak istotna kwestia? Ale nikt mnie nie zapytał, co ja sądzę! Moje przebudzenie społeczne to był Wałęsa. Na festiwalu w Gdańsku w 1980 roku pokazali nam materiały z filmu „Robotnicy 80”. Pierwszy raz zobaczyłem wtedy te negocjacje z Jagielskim. Jak ten Wałęsa mówił, jak on ich przechytrzał! Pomyślałem wtedy: aha, to tak trzeba z tą komuną rozmawiać. To był dla mnie szok, proszę pana! Szok!  A dzisiaj się okazuje, że to wszystko nieprawda. Ja jestem z Krakowa, i mam taką teorię, że ludzie, którzy urodzili się i wyrośli wśród tych starych murów, mają w genach coś takiego, by chronić drugiego. Nie dać skrzywdzić. Te mury nas przeżyły, przeżyją nasze dzieci, nasze wnuki, prawnuki itd. I  jest w nas coś takiego – chronić! To jest cecha ludzi ze starych miast. Długo pracowałem we Florencji, bardzo są w tym do nas podobni.  Ale chronić mimo wszystko? Nawet jak są dowody?  Chronić! Przecież to była świadoma akcja niszczenia Wałęsy. Bo trzeba zniszczyć ten mit, zniszczyć tę legendę. Tylko, że to im się nie uda, bo ten mit poszedł w świat.  Ale wszystkie zagraniczne media pisały o tych papierach z domu Kiszczaka. Więc to też poszło w świat.  Napisali, a na drugi dzień zapomnieli. A Nobel zostanie, pamięć o tym, jak Wałęsa gasił kolejne pożary zostanie. To niszczenie Wałęsy to było działanie wyłącznie przeznaczone na wewnętrzne podwórko, by na puste miejsce po Wałęsie wprowadzić jakąś inną legendę.  Kogo?  Kogoś znajdą. Zawsze będę patrzył na polityków z obecnie rządzącej formacji przez pryzmat pogardy dla ludzi. Ja tam czuję pod skórą taką pogardę… Wie pan, moim mottem zawsze było zdanie z Josipa Brodskiego. Jaka jest różnica między człowiekiem wolnym a zniewolonym? Człowiek wolny w wypadkach ekstremalnych, w czasie jakichś wypadków historycznych, zawsze będzie brał winę na siebie. Będzie mówił: to ja. Będzie pytał: po co ja tam poszedłem, dlaczego ja to zrobiłem, dlaczego? A człowiek zniewolony będzie zawsze zwalał winę na innych. I niech pan patrzy, co się dzisiaj dzieje. To oni. Opona? Oni. Zły stan dróg? Oni. Brak mieszkań? Oni. Oni! Oni! To jest wszystko myślenie ludzi zniewolonych! Z czego to według pana wynika?  Z wychowania. Za komuny wychowani. Sam byłem wtedy chowany, to wiem, rozpoznaję. Albo niech pan weźmie ich strach przed zagranicą. Nikogo już nie lubimy. Unii Europejskiej. Rosji. Niemców. Strach, wielki strach! Z wielkim niepokojem patrzę na to, co się dzieje, na słowa i idące za tym czyny, bo oni się eskalują. Patrzę na ten kraj i słyszę zewsząd: „dobra zmiana”. Wszędzie obsadzają swoich ludzi i każdy z tych ludzi chce zrobić jak najlepszą zmianę. To chyba dobrze, że chcą, żeby było lepiej niż było?   Ale nie każdy ma umiejętności, żeby tę dobrą zmianę zrobić! Od stadniny koni po MON. Boję się, że to  ludzie niekompetentni, choć na pewno nie można im odmówić ambicji.  Tak pana słucham i myślę czy pan by może nie chciał zostać doradcą rządu PiS?  Nie. Nie umiałbym nawet.  A to może na rozwiązanie konfliktu elit z ludem ma pan przynajmniej jakąś receptę? Ten podział się radykalizuje, co jest widocznie nawet – a może przede wszystkim – w związku z programem 500+ czy programem mieszkaniowym.  Propagandowy chwyt jest teraz taki, że mówi się: „zapomniano o was”. Napełniano sobie kieszenie, kumulowano pieniądze, mnożono majątki. I powiem panu, że to jest dość sprytne, bo jakaś cząstka prawdy zawsze w tym tkwi. Przez osiem lat mówiono nam, że przeżyliśmy kryzys, że PKB  rośnie, że  gospodarka idzie ostro do przodu, a my co? W kieszeniach ciągle mamy to samo, pomyślał zwykły człowiek. A ten koleś w Norwegii  to przecież 20 razy więcej ode mnie zarabia! I jeszcze ma wszystkie przywileje socjalne w pakiecie! Krótko mówiąc: ktoś nas oszukuje.  Schowali, ukradli, sobie zabrali! Takie jest teraz myślenie. Duża część Polaków od dawna patrzyła na to i myślała: „a nam nikt nie daje!”. I PiS to sprytnie wykorzystał… Bo PiS wam da. Do łapy wam damy pieniądze, 500 złotych, 1000 złotych, 1500. My wam damy, bo te pieniądze są. Znaleźliśmy je. Nie pozwoliliśmy im zabrać, ukraść, schować.  No, ale to prawda. Dają. Wcześniej nie dawali.  Oj, proszę pana, też dawali, ale po cichu. Były ulgi podatkowe, dodatki rodzinne i wiele innych, tylko prosto do łapy nie dawali, to prawda. Absolutnie zgadzam się z tym, że PiS będzie teraz rządził kolejne 20 lat. To jest, niestety, bardzo prawdopodobny scenariusz. Jedno tylko może im przeszkodzić – niekompetencja i brak profesjonalizmu w tych wszystkich resortach, spółkach, wielkich zakładach. Oni mają krótką ławkę, już z ulicy biorą na ambasadorów. Mówisz po węgiersku? No to na placówkę w Budapeszcie! Takie rzeczy będą w końcu wypływać, i takie rzeczy będą wpływać na to, że gdzieś ten kolos gliniany zacznie się chwiać. Ale to jest smutna konstatacja, bo mówię to jakby przeciwko sobie, jakbyśmy sami sobie życzyli źle. Od pewnego momentu także lewicowi publicyści zaczęli chwalić PiS, przede wszystkim za rozwiązania socjalne. Rafał Woś, Jan Śpiewak, Grzegorz Sroczyński. Filip Springer napisał po ogłoszeniu programu mieszkaniowego PiS-u: „Rozwiązania, które są w tym programie były do wzięcia 5 i 10 lat temu. Ale byliście IDIOTAMI, STRASZNYMI, STRASZNYMI IDIOTAMI bo uznaliście, że Polacy sami sobie z tematem mieszkania poradzą. A wystarczyło poczytać badania, co Polacy o swojej sytuacji mieszkaniowej myślą, wystarczyło się porównać z innymi krajami UE. Naprawdę, wystarczyło umieć czytać. Ale BYLIŚCIE OKRUTNYMI IDIOTAMI. Mieliście to w dupie. No i teraz PiS ogłasza program, który nie jest żadnym odkryciem Ameryki, tu nie wymyślono koła. To jest coś, co było do wzięcia i zrobienia. I jak im to wyjdzie, to będą im tak słupki leciały do góry, że jak zechcą, to Trybunał Konstytucyjny wyślą w kontenerze na Kamczatkę. A opiniami Komisji Europejskiej będą się podcierać. Dzięki! PS. A Puszczę Białowieską zaorają”.  Dokładnie. Teraz mogą zrobić wszystko. Póki to się zatrzymuje na etapie zmiany sytuacji materialnej Polaków, to jeszcze pół biedy, ale jak oprócz tego zaczynają machać szabelkami przed mocarstwami nas otaczającymi – to zaczynam się niepokoić. Poza tym oni doskonale wiedzą, że Europa, Bruksela, jest dobrze wychowana. Jeszcze jedno upomnienie, potem się zbiorą, potem znowu coś uradzą, zdecydują, ostrzegą, zapowiedzą, potem znowu na piśmie upomną, ale nie za bardzo, tylko troszeczkę, i tak się to będzie toczyć. Bo oni są tam dobrze wychowani i przestrzegają zasad, procedur, reguł. A ci nasi wiedzą, że trzeba gwałtem i bez oglądania się na cokolwiek. Włączam telewizor, a tam ci spoceni pisowcy w TVN24, którzy muszą bronić swoich racji i zawsze mi się przypomina zdanie z Wyspiańskiego, które mówi Czepiec: „Pon nos obśmiwajom w duchu”. I to wszystko – ta nienawiść, ten cały odwet – bierze się stąd, że oni doskonale wiedzą, że druga część społeczeństwa ich obśmiewa w duchu. Dlatego oni są tak skonsolidowani, dlatego razem idą, idą zwartą brygadą. I jak Edek w „Tangu” lubią upokorzyć: „Panie Geniu, zatańczymy sobie?”.  A propos Mrożka, prof. Mikołejko twierdzi, że sukces Jarosława Kaczyńskiego polega na tym, że Jarosław Kaczyński zawarł sojusz z chamem. Cytuję: „Świadomie używam tej lekceważącej formuły, ponieważ Edek nie zasługuje na szacunek. Edek po prostu nie szanuje drugiego człowieka, zagarnia jego wolność”.  Dokładnie, o tym samym właśnie mówię, tylko pan profesor może ujął to lepiej. A ja mam jeszcze lepszy przykład - nie tylko Edek, ale też XX, chłoporobotnik z „Emigrantów” Mrożka. Najgorsze jest to, że ten cham wcale nie jest podatny, by się czegokolwiek od tego inteligenta nauczyć.  Tylko jeżeli jedna strona będzie mówić, że „chamy”, że Edek, że prostak, to wątpię, by to doprowadziło do naprawy sytuacji...  Tak, będzie tylko gorzej, będziemy w ten sposób antagonizować sprawę. I czym to się skończy? Szelą? Rabacją? Nie wiem. Na tym właśnie polega ten gordyjski węzeł. Że oni czują, że my nimi gardzimy.  A tak nie jest? Nie gardzicie?  Na pewno nie możemy się oprzeć uczuciu... może nie pogardy, ale lekceważenia na pewno. To jest wielki polski konflikt, który teraz wrócił. I to tak trwa od pokoleń, od pańszczyzny.  Rafał Olbiński mówił w wywiadzie dla WP Opinii, że to, co dzieje się teraz w Polsce jest porażające: „Nie jesteśmy przygotowani do demokracji. Nie potrafimy myśleć demokratycznie, ponieważ zawsze był dziedzic i ksiądz, którzy decydowali za nas. Jeden nam załatwiał zbawienie wieczne, a drugi michę taniej potrawy”.  Kręcimy się w kółko wokół tych samych tematów – wielowiekowe poniżanie chłopa przez dziedzica, pouczanie przez księdza i jeszcze wykorzystywanie przez Żyda. Ci, którzy po 1989 roku się nie załapali, teraz biorą odwet. A dlaczego biorą odwet? Bo zostali przygarnięci. Zostali zauważeni. Słyszą: „wstajemy z kolan, uczynimy Polskę wielką i suwerenną, dajemy wam podmiotowość, a do tego damy wam 500 złotych na dziecko, mieszkanie i leki dla dziadka. Zawsze, jeżdżąc na Zachód i tam pracując, myślałem, że moja duma narodowa jest wynikiem mojej pracy tam, a nie krzyku! Nie stawiania się! Nie poniżania innych, obrażania Zachodu! To swoją pracą doszedłem do tego, że mnie tam szanują. To była i jest, proszę pana, ogromna praca. A teraz słyszę, że można inaczej. Że wystarczy powtarzać – wstajemy z kolan, nie damy sobą pomiatać, podnosimy wysoko głowy. A gdzie praca? To już naprawdę wystarczy tylko głośno krzyczeć?  Jarosław Kaczyński lubi powtarzać słowa Agnieszki Holland, które wygłosiła podczas jednego z marszów KOD-u:„Kochani, walczymy o to, żeby było tak jak było”. Nie rozumie pan dlaczego te słowa tak wkurzają wiele osób?  Bałbym się użyć takich słów, bo to im tylko daje argument do ręki. Teraz trzeba uważać na każde słowo, które się wypowiada. Te słowa Agnieszki były wypowiadane w emocjach, było to dobrze i krótko sformułowane, choć – wydaje mi się – chodziło jej o coś innego, niż teraz się jej zarzuca. Chodzi na przykład o to, żeby prawo znów znaczyło prawo. A jak to jest odbierane? Powrót do kolesi, co chcą kieszenie naładować, nakraść, ośmiorniczkami się obeżreć, złotym mercedesem jeździć! Strasznie trzeba uważać, strasznie... Albo zdanie Grzegorza Schetyny o opozycji totalnej. Słyszę teraz co chwilę, że oni są opozycją totalną, czyli negują wszystko. I co pan o tym myśli? Że to głupie?  Że to strasznie nieroztropne. I na przykład wotum nieufności dla Macierewicza na moment przed szczytem NATO… Jedni krzyczą, że to zdrada, a drudzy, że wcale nie, że to prawdziwa postawa obywatelska. Pomijam w tej chwili charaktery Macierewicza czy Ziobry. Wie pan, znowu, przykro mi to mówić, ale przy charakterach obecnych przedstawicieli władzy konflikty są nieuniknione i ta ryba zacznie się psuć od głowy. Oni sami ze sobą się na dłuższą metę nie porozumieją.  Dlaczego tak pan uważa?  Bo są otumanieni władzą, którą dostali. Każdy będzie chciał ugrać jak najwięcej. Już są widoczne manewry Ziobry czy Macierewicza, bo są w tym najbardziej ekspansywni. Inni są bardziej dyskretni, cisi, ale ten konflikt wewnętrzny będzie narastać. Myślę sobie też, że coś tak serwilistycznego jak związek Ziobry z szefem partii to jest coś tak okropnego… Wie pan, jak to działa?  Nie mam pojęcia.  Jeżeli ktoś się tak łasi, to ten, który nim rządzi, tak naprawdę nim pogardza. Ja sobie nawet nie wyobrażam, jak ten przewodniczący partii musi pogardzać ludźmi wokół siebie. Bo wie, że ma ich wszystkich na krótkiej smyczy. Boję się tylko, żeby oni za dużo nie napsuli… Wie pan, to jest mój i mojej kasty błąd. Dla mnie tam samo groźne jest to, o czym mi powiedział dyrektor instytutu kultury polskiej - że jest dyrektywa, że instytuty mają się teraz zwrócić do Polonii, a nie – tak jak było zawsze – propagować kulturę polską w państwie, w którym są te instytuty. I pierwszym zadaniem będzie rozpropagowanie myśli społeczno-politycznej Lecha Kaczyńskiego.  Ale pan wspomniał, że to błąd pana i pańskiej kasty. W jakim sensie?  Bo dla mnie to jest tragiczne! Ale jak może ten mój tragizm z tego powodu konkurować z tragizmem rodziny, której nie stać na utrzymanie dzieci, a której PiS teraz pomaga? Albo mój tragizm z powodu tego, co się dzieje z Trybunałem Konstytucyjnym, z wymiarem sprawiedliwości. Kogo to obchodzi?  „Kogo obchodzi Trybunał Konstytucyjny?” No tak. Przeciętny Polak nawet nie wie po co to jest, takie coś, Trybunał jakiś. Komu to potrzebne? U mnie na wsi mówią: „Przecie to banda darmozjadów! Za nasze piniondze!”. Ale to nie trzeba wsi podawać jako przykładu, skoro rzeczniczka PiS mówi o Sądzie Najwyższym per „zespół kolesi”. Przecież to jest chamstwo straszne, Edek w spódnicy. Nawet jeśli uda się tę sytuację naprawić, nawet jeśli by się PiS z tego, co robi, jakimś cudem wycofał, to smród zostanie. W myśl mądrego powiedzonka – obrzuć błotem, zawsze coś się przyklei, zawsze coś zostanie. Mam wrażenie, że te dwie Polski, te dwa polskie plemiona, coraz mniej łączy. Dwie kultury, dwie różne obyczajowości, dwie polityki historyczne. Nawet gdyby PiS stracił za jakiś czas władzę – co jest raczej niemożliwe – ten konflikt będzie narastał.  Tak, ale inaczej to wygląda z pozycji tronu, a inaczej bez niego. To co mnie w ostatnich miesiącach najbardziej zaskoczyło, to przede wszystkim buta tej władzy, pycha... Duma ze zwycięstwa.  Duma nie. Duma to pozytywne określenie. Lubię jak moja władza jest dumna. Ale nie jak jest pyszna, i to jeszcze pyszna w tak prymitywny sposób. Ta pycha jest dzisiaj już jawna, demonstracyjna. Demonstracyjny bezwstyd – to też jest takie jakby z tradycji chłopskiej wszystko wzięte. Ale wie pan, ja ciągle myślę, że to przejdzie.  W jakim sensie? Że władza się zmieni? Według ostatnich sondaży PiS ma mniej więcej tyle, co wszystkie pozostałe partie razem wzięte.  Że inteligent AA zwycięży XX. Na zmianę władzy w tej chwili absolutnie nie ma szans. Olbiński mówił jeszcze w cytowanym wywiadzie: „Cała polityka w tej chwili jest nastawiona przeciwko elitom. I to jest porażające dla mnie. Powinniśmy dbać, chuchać i dmuchać na elity, bo elity tworzą cywilizacje, a nie masy”.  Zgadzam się całkowicie. Tylko gdzież to oni zrozumieją? Mój sąsiad na wsi: „Ta, elita… Żydy wszystko i tyle”. Proszę spojrzeć na wznowienie sprawy Polańskiego. Ewidentny przykład, bo po co to Ziobrze było? Odwet, odwet, odwet. Żeby zniszczyć jeszcze jedną cząstkę elity.  I jeszcze raz Olbiński, o 500 plus: „Tego typu eksperymenty miały miejsce nawet na Ukrainie. To spowodowało, niestety, rozwój marginesu społecznego. I to będzie prawdopodobnie następny problem do załatwienia w naszym kraju. Będziemy mieli mnóstwo dzieci alkoholików. […] Rozdawanie za darmo nigdy do niczego dobrego nie prowadziło”.  Podzielam ten pogląd Rafała, tylko na to znowu jest kontrargument – pracodawcy będą musieli płacić kobietom więcej, bo jeżeli nie zapłacą, to one odejdą, bo mają 500 złotych. Także jest ten argument, że to ożywiło rynek pracy. Ale inna rzecz mnie przeraża - argument, że da się 500 i się będzie rodzić więcej dzieci. W katolickim jeszcze kraju coś takiego powiedzieć?  W jakim sensie?  No, proszę pana, zawsze dziecko było tu chyba traktowane jako owoc miłości związku małżeńskiego, tak? I nagle ktoś mówi – będziemy mieli więcej dzieci. Za forsę?! I ci biskupi milczą? Ano tak, milczy biskup, jeden z drugim, nic nie mówi… Jeszcze jedno mnie strasznie boli. I jednocześnie ciekawi. To jak szybko tworzy się legenda.  Jaka legenda?  Legenda Lecha Kaczyńskiego. Myślałem, że żeby stworzyć legendę to trzeba, nie wiem, jedno pokolenie co najmniej, ale gdzie tam… W pół roku, już, byle szybciej. Legenda wciskana na siłę. Najlepszy prezydent w dziejach Polski. A za granicą sesje w instytutach kultury – myśl polityczna Lecha Kaczyńskiego.  Z kolei Janusz Gajos w głośnym wywiadzie z Magdą Jethon przyznał wprost, że boi się Jarosława Kaczyńskiego. Pan, jak rozumiem, ma podobnie?  Proszę pana… Jarosław Kaczyński to jest dla mnie jakiś obcy gość. Ja nie jestem partyjny. On do mnie nic nie ma i nic mieć nie może. Mogę do niego z najwyższym szacunkiem powiedzieć: „panie pośle”. Nigdy bym nie powiedział: „panie Prezesie”. Więc ten gościu jest dla mnie gdzieś strasznie daleko. A ja jestem praworządny.  Co to znaczy?  No, na przykład, uznaję panią premier Szydło. Jest premierem mojego kraju. Uznaję pana Dudę, cokolwiek bym o nim nie myślał. Oni co prawda mają oboje nieoficjalnego szefa, ale to mnie nic a nic nie obchodzi. Patrzę na to z góry. Na tę partię patrzę z góry. W ogóle nie rozumiem partii politycznych, nie rozumiem tej mentalności partyjnej. Boję się natomiast jednego. Że ten nieprzewidywalny człowiek ma wpływ na rządzących. Z jakich powodów? Nie wiem. Mówi się, że rządzi Kaczyński. Ale jakim prawem? I to jest rządzenie bez jakiejkolwiek odpowiedzialności. Bo oficjalnie rządzą przecież inni. A Jarosław Kaczyński jest posłem.  Krystyna Janda twierdzi, że jest artystką polską, a nie narodową. A pan jest artystą polskim czy narodowym?  Naród to dla mnie niebezpieczne określenie. Boję się słowa „naród”, bo nie traktuję go historycznie, tylko traktuję jako zbiór ludzi, wspólnotę, społeczność żyjącą na jednym terenie, mówiącą jednym językiem, mającą wspólnotę interesów. Natomiast państwo to to, czego nie mieliśmy, w związku z tym tak ważny był dla nas język, historia, kultura. I ja jestem bardziej państwowy niż narodowy. Państwo chroni tradycję. Teatr narodowy jest dlatego narodowy, że jest pod ochroną państwa. Jakby państwo odmówiło finansowania opery, to by opery nie było na drugi dzień. Mówiłem panu, że Teatr Polonia, w którym ja siedzę i pracuję tygodniami, nie jest już przez nową władzę traktowany jako misyjny. Robię tu Zapolską, Różewicza czy Czachowa, ale to nie jest misja. Bo misja to musi być rekonstrukcja bitwy.  Albo ślubu rotmistrza Pileckiego, na której obecny był minister kultury.  Boże, Boże… No i jak my się mamy porozumieć na gruncie gustu? Już nie mówiąc o tym, jaką przykrość takie wygłupy robią rodzinie Pileckiego. Agnieszka Holland powiedziała, że może jeszcze noc poślubną trzeba by zrekonstruować.  Krystyna Janda: „Na razie wszystkie działania zmierzają do tego, że słowa takie jak patriota, patriotyzm, narodowe, stają się podejrzane”. Oczywiście, że tak. I to mnie nie przeraża odnośnie mojego pokolenia, bo my już sobie jakoś damy radę. Ale młodzież. Młodzi zaczynają ekstremizować w drugą stronę. Wyklęci – kolejna mitologia. Jeżeli jest cień podejrzenia, że z ręki lub rozkazu żołnierza wyklętego zginął jeden cywil, to ten żołnierz już nie jest dla mnie bohaterem.  Tylko czy to nie były pojedyncze przypadki?  Ale i Bury, i u Ognia się odezwało, co wszyscy na Podhalu wiedzieli… A tu Macierewicz przyjeżdża do Łopusznej, jakąś robią grandę, a na trzeci dzień IPN oświadcza, że wybili 60 Żydów… A niech pan zapyta tych młodych, w koszulkach, w bluzach z wyklętymi, nieco dokładniej o historię, czy cokolwiek wiedzą…  A czy pan rozumie młodych? Dlaczego mit powstania czy żołnierzy wyklętych jest tak skuteczny i tak trafia? Dlaczego noszą te koszulki? Przecież to chyba nie chodzi tylko o to, że jest akurat moda na odzież patriotyczną?  Moim zdaniem to jest uporczywe, desperackie, rozpaczliwe szukanie ideologii. Czego tym 20-latkom brakuje? Ideologii. To się bierze także z jakiejś frustracji tego pokolenia. Bardzo ciekawie mówiła o tym ostatnio Sylwia Chutnik. Że oni właściwie są za kapitalizmem, ale chcieliby być tego kapitalizmu beneficjentami, a nie są. Kpią oczywiście z celebryckich ośmiorniczek, ale sami swoje danie tak ułożą, by sfotografować i wrzucić na Facebooka, żeby wyglądało jak w najlepszej włoskiej restauracji.  Tak, ale...  Panie Grzegorzu, mieliśmy kończyć już godzinę temu. Jesteśmy umówieni na kolejną turę, więc wtedy będzie mnie pan dalej boksował.  Rozmawiał: Grzegorz Wysocki, szef WP Opinii"
http://opinie.wp.pl/maciej-stuhr-wkurzylem-sie-nowa-wladza-zaczela-jak-najgorzej-6016712709288577a,"Maciej Stuhr: Wkurzyłem się. Nowa władza zaczęła jak najgorzej - Trochę zacząłem się bać, bo widzę, że państwo i wartości, w które wierzę, mogą za chwilę przestać istnieć. Jeżeli ktoś, kogo głównym zadaniem jest stać na straży konstytucji, w trzy miesiące ją trzy razy narusza, no to co mam myśleć? Każdy ochroniarz, postawiony na straży czegoś, co trzy razy z rzędu by zginęło, pożegnałby się ze swoją robotą... I proszę mnie dobrze zrozumieć. Nie głoszę, że PO, Nowoczesna czy Razem są super, tylko martwię się, że źle się dzieje i że idzie to wszystko w niedobrą stronę – mówi Maciej Stuhr w rozmowie z Wirtualną Polską. - Trochę zacząłem się bać, bo widzę, że państwo i wartości, w które wierzę, mogą za chwilę przestać istnieć. Jeżeli ktoś, kogo głównym zadaniem jest stać na straży konstytucji, w trzy miesiące ją trzy razy narusza, no to co mam myśleć? Każdy ochroniarz, postawiony na straży czegoś, co trzy razy z rzędu by zginęło, pożegnałby się ze swoją robotą... Martwię się, że źle się dzieje i że idzie to wszystko w niedobrą stronę – mówi Maciej Stuhr w rozmowie z Wirtualną Polską. Aktor i współautor wywiadu rzeki „Stuhrmówka” opowiada Grzegorzowi Wysockiemu m.in. o polskiej polityce, kabaretach, ostrych żartach i poczuciu humoru Polaków. Wraca także do swojej roli w „Pokłosiu” i późniejszej awantury wokół filmu, tłumaczy dlaczego uchodźcy powinni się pojawić w serialu „Na Wspólnej” oraz wyjaśnia, czy jest uzależniony od Facebooka i czy planuje w Polsce rewolucję jak Paweł Kukiz. WP: Grzegorz Wysocki:  Rozmawialiśmy o tym , kto jest bardziej winny tabloidyzacji - same media czy odbiorcy. Ale wystarczy porównać, jaką klikalność ma przeciętny serwis plotkarski, a jaką przeciętny serwis opiniotwórczy czy kulturalny. „Fakt” wciąż sprzedaje się dwa razy lepiej od „Wyborczej” i prawie sześć razy lepiej od „Rzeczpospolitej”. Maciej Stuhr: Wiem o tym doskonale. Tylko, proszę pana, spotkaliśmy się w przerwie „Francuzów”, nowego przedstawienia Krzysztofa Warlikowskiego, które do tej pory widziało parę tysięcy widzów. A jak spotkamy się za kilka lat, to będzie kilkanaście, może kilkadziesiąt tysięcy widzów. Co to są za liczby w porównaniu z moim skeczem z Dorotą Wellman, który po czterech dniach miał 750 tysięcy odtworzeń? WP: Wolałby pan, by te proporcje zostały odwrócone i by to „Francuzi” Warlikowskiego mieli milion widzów, a nie telewizyjny skecz? Ciekawy eksperyment myślowy pan proponuje, ale tak nierealny, że szkoda na niego czasu. Myślę też, że nie ma co się aż tak upajać tymi liczbami. Bo z drugiej strony, gdybym miał się licytować, to mógłbym powiedzieć, że w pojedynkę mam więcej śledzących na Facebooku niż „Fakt” i „Super Express” razem wzięte. No to co oni mogą mi właściwie zrobić? (śmiech) Mogą mi oczywiście na różne sposoby zaszkodzić, ale wreszcie dostałem do ręki jakąś broń, dzięki której mogę odpowiadać na ataki i prostować różne bzdury. Walka z mediami to oczywiście wkładanie głowy pod topór. I w końcu może mi tę moją głowę zetną, ale bez walki jej na pewno nie oddam. WP: Albo odwrotnie – może to pańska reakcja jest przesadzona i może lepiej byłoby sobie odpuścić? Wie pan, tylko że ja nie prowadzę wojny totalnej. Po prostu postawiłem się tym, którzy przekroczyli granice przyzwoitości. I tyle. WP: Ale uważa pan, że płaci za to zbyt dużą cenę? Może nie zbyt dużą, ale na pewno płacę za swoje chojrakowanie. Idę o zakład, że w pierwszych pięciu komentarzach pod naszym wywiadem dla Opinii WP przeczytam: „Niech ten Żyd wypierdala z Polski!”. Tego internautę, który to napisze, i jeszcze paru jego kolegów, straciłem parę lat temu jako swoich widzów i sympatyków. Bo może nawet kiedyś mnie lubili, może nawet pośmiali się na jednym czy drugim moim skeczu, ale skończyło się, gdy zacząłem - w ich mniemaniu - szkalować Ojczyznę. Nota bene, Żydem, niestety, nie jestem, a do Izraela chętnie pojadę na wycieczkę. WP: Ale w jakim sensie pan stracił tych sympatyków? Że cofnęli panu lajka na Facebooku? Bo nie wierzę w to, że np. idą z dziewczyną czy żoną na  komedię  romantyczną do kina, oglądają film, a tu nagle na ekranie pojawia się Maciej Stuhr, w związku z czym pański były sympatyk mówi: „O nie, zdrajca i zaprzaniec Stuhr, wychodzimy!”. I wychodzą. Mówię serio – proszę poczytać forum pod naszą rozmową i zobaczyć, co tam piszą na mój temat. WP: I wszystko przez to, że zagrał pan w „Pokłosiu”? Że zagrałem i że go jeszcze potem broniłem. WP: A czy pan dzisiaj, z dystansu - 3 lata od premiery „Pokłosia” - żałuje tego, że znalazł się wtedy w samym środku medialnego piekiełka, w samym środku publicystycznej nawalanki? Niczego nie żałuję. Chociaż nie, przesadziłem. Nie żałuję niczego poza kretyńską wpadką z wiedzy historycznej… W każdym razie, poza „Cedynią” nie wycofałbym żadnych innych słów, które wtedy powiedziałem. Pewną cenę za to wszystko zapłaciłem, ale też spotkało mnie wtedy wiele ciepła, szacunku i uznania z innych kręgów. Coś za coś. Suma jest dla mnie dość satysfakcjonująca. WP: A czy pan miał wtedy poczucie, że został wrogiem publicznym? Czy te emocje negatywne i ataki rzeczywiście były ogromne, czy raczej było to pewne złudzenie medialne? Były momenty, w których było mi ciężko. Bywałem wkurzony, kiedy np. pani Rigamonti pisała, że krytyka nie zostawiła na mojej roli suchej nitki, a przecież było odwrotnie - dostałem za nią najważniejszą aktorską nagrodę sezonu i miałem super recenzje. I miałem też wtedy taką męską frajdę, takie totalne poczucie wiatru we włosach, że oto biegnę sam, przeciwko wszystkim, na zatracenie. Więc była również adrenalina i trochę to było podniecające. WP: Ale w książce jest fragment, w którym mówi pan, że od tamtego czasu bardzo pan uważa na to, co mówi. Właśnie doświadczam tej pańskiej uważności… (śmiech) Nie wiem, czy chciałbym przez to przechodzić jeszcze raz, a tym bardziej dwa czy trzy. Myślę, że bardzo mnie to wzmocniło i że mnie to zmieniło. Że stałem się dzięki temu mężczyzną, a przestałem być chłopcem. Przeszedłem przez to, ale, naprawdę, wystarczy. WP: Dlatego odmówił pan zagrania roli w „Demonie” Wrony? Marcin Wrona nie żyje, więc może trochę głupio dzisiaj do tego wracać, ale wspomina pan o tym w książce. Byłem pod wrażeniem scenariusza Marcina, ale uznałem, że to nie będzie dobre przede wszystkim dla filmu, choć dla mnie także, jeśli to ja zagram w „Demonie” główną rolę. Nie chcę być specjalistą wyłącznie od takich ról. I w sumie sam byłem adwokatem diabła we własnej sprawie. Przekonałem Marcina, nie zagrałem. Miałem tam potem zagrać inną rolę, ale do tego nie doszło. Tym razem się na planie nie spotkaliśmy, i już się, niestety, nie spotkamy… WP: Ale odmówił pan głównej roli w „Demonie” ze strachu? Nie ze strachu. I na pewno nie dlatego, żebym się bał kolejnego piekła. Bo to, co miało mnie złego czy podłego spotkać, to mnie już spotkało. I gorzej już na pewno by nie było. Przynajmniej nie potrafię sobie tego wyobrazić. Odmówiłem Marcinowi, bo to by nie było dobre. Nie chcę do końca życia bojować tak, jak to robiłem przy „Pokłosiu”. WP: W książce mówi pan, że nie jest bojownikiem politycznym. Bo nie jestem. Nie czuję się ani kompetentny ani powołany do tego, by komentować wszystkie polityczne decyzje i zachowania. Ale lubię takie – także mocne czy skrajne – opinie czytać. Lubię np. poziom prowokacji intelektualnej, jaki proponują prof. Środa czy prof. Hartman. Ale sam nie jestem tego typu osobą. WP: Gdy rozmawialiśmy przed wyborami i pytałem pana o to, czy – jak wielu publicystów czy osób publicznych – również boi się pan tego, co nas czeka pod rządami PiS, czy też jest to panu obojętne, powiedział mi pan: „Nie jest mi to w najmniejszym stopniu obojętne. Czy się boję? Nie. Myślę, że albo będzie trochę lepiej albo trochę gorzej”. A gdy dzisiaj pytam o to, czy boi się pan dalszego ciągu tych rządów i tego, co nas czeka? Coś się zmieniło? No cóż… Szczerze mówiąc zacząłem się trochę bać, bo widzę, że państwo i wartości, w które wierzę, mogą za chwilę przestać istnieć. To zaczyna w moich oczach bardzo źle wyglądać. WP: Dlaczego? Na pewno nie dlatego, jak usiłuje przedstawić to pani premier, że boję się o swoje strefy wpływów. Moje strefy wpływów to moja widownia. W mojej opinii nowa władza zaczęła jak najgorzej. Niestety. Jeżeli ktoś, kogo głównym zadaniem jest stać na straży konstytucji, w trzy miesiące ją trzy razy narusza, no to co mam myśleć? Każdy ochroniarz, postawiony na straży czegoś, co trzy razy z rzędu by zginęło, pożegnałby się ze swoją robotą... WP: Napisał pan ostatnio na Facebooku: „A kiedyś tłumaczyłem koledze, że jak rząd nic nie robi, to nie jest jeszcze wcale tak najgorzej. To mi nie wierzył...”. Unika pan politycznych deklaracji, ale rozumiem, że tym razem pan uznał, że dłużej nie może milczeć? Krótko mówiąc: wkurzył się pan? Wkurzyłem się. Ale naprawdę, nie mówmy już na ten temat. I proszę mnie dobrze zrozumieć. Ja tu nie głoszę, że PO, Nowoczesna czy Razem są super, tylko martwię się, że źle się dzieje i że idzie to wszystko w niedobrą stronę. WP: Zostawmy politykę, ale o jeszcze jedną polityczną rzecz muszę pana zapytać jako aktora. Czy nie boi się pan daleko idących zmian w kulturze, prób naruszania wolności artystycznej, wymieniania dyrektorów teatrów według klucza politycznego czy odbierania dotacji „niewłaściwym” politycznie czasopismom kulturalnym, filmom itd. itp.? Artyści mają to do siebie, niezależnie od czasów w jakich przyszło im żyć, że im bardziej władza depcze im po piętach, tym więcej motywacji w sobie znajdują, by dalej robić swoje, a nawet jeszcze bardziej. Z tego punktu widzenia próba ingerencji władzy w to, co ma powstawać, wydaje mi się dość groteskowa. A nawet jest to działanie sobie na przekór. Wie pan, to aż dziw, że od tysięcy lat władza tego nie potrafi zrozumieć. WP: Pana przyjaciel, Jacek Poniedziałek, jeszcze przed wyborami mówił, że jeśli wygra PiS, Polska będzie drugim Iranem. Bardzo mocnych słów używa też np. Agnieszka Holland, która mówi m.in. o cynicznych manipulacjach i kłamstwach PiS, a prezydenta Dudę nazywa cynglem prezesa. Domyślam się, że pan takich sformułowań czy porównań by nie używał? Staram się pamiętać i dużo myśleć o tych wszystkich, którzy na obecnie rządzącą ekipę głosowali. Chciałbym ich zrozumieć. Dlatego nie chcę się drzeć i obrażać ludzi, bo to prowadzi tylko do jeszcze większych podziałów. WP: Wspominam o tej wypowiedzi Poniedziałka także z innego powodu. Ekipa Warlikowskiego znana jest z tego, że znajdują się w jej składzie osoby o bardzo różnych poglądach – z jednej strony Jacek Poniedziałek, z drugiej m.in. Ewa Dałkowska. Bywał – i bywa - pan zapewne świadkiem ostrych dyskusji politycznych kolegów i koleżanek z teatru. Co pan wtedy robi? Stoi pośrodku i próbuje godzić, mediuje pan? Czy ucieka pan i zaszywa się gdzieś w kącie, chowa w garderobie? (śmiech) Nie, uwielbiam być tego świadkiem. Wydaje mi się, że w naszym teatrze obserwuję coś, czego nie obserwuję prawie nigdzie, tzn. jakąś możliwość dialogu mimo wszystko, pomimo ogromnych różnic, możliwość dialogu kulturalnego i pełnego poczucia humoru. Gdy patrzę na Ewę Dałkowską i Jacka Poniedziałka, którzy przerzucają nawzajem swoje gazety, czyli „Gazetę Wyborczą” i „Gazetę Polską”, gdy rzucają w siebie cytatami ze „swoich” publicystów i komentatorów, jest z tego kupa śmiechu, i mimo ewidentnych różnic, wzajemna sympatia i szacunek. I wtedy sobie myślę – szkoda, że cała Polska tak nie wygląda. WP: Gdy rozmawialiśmy przed wyborami, wspominał pan, że w Polsce bardzo potrzeba nam dzisiaj tego, by „spróbować się na nowo polubić i poszukać wspólnych cech, a nie różnic”. Podtrzymuje pan? Podtrzymuję. Mimo że prywatnie mnie strasznie dużo rzeczy drażni i denerwuje, zwłaszcza w ekstremalnych poglądach, stanowiskach i zachowaniach, to jednak walczyłbym o to, byśmy – o ile to tylko możliwe – zachowywali spokój, nie wybuchali na każde zawołanie, próbowali się jakoś porozumieć. I żebyśmy umieli dostrzec, że większość z tych sporów nie jest aż tak gorąca, jak się nam to wmawia i przedstawia. WP: Nie czuje się pan politycznym bojownikiem. A liderem opinii? Nie. Skąd to panu przyszło do głowy? WP: No wie pan, śledzi pana na Facebooku grubo ponad pół miliona ludzi. Ma pan ""nakład” większy od „Wyborczej” czy dowolnego tygodnika opinii. Tak, ale to profil raczej rozrywkowy. Ludzie lubią się śmiać, więc staram się od czasu do czasu napisać coś zabawnego. Staram się też moich sympatyków czy fanów traktować z szacunkiem i – choć nie mam na to dowodów – myślę, że ludzie to czują. WP: Mówi pan: „profil raczej rozrywkowy”. Ale nie tylko. Ma pan o ponad 150 tysięcy więcej followersów niż, dajmy na to, Paweł Kukiz. FB to jeden z głównych jego kanałów komunikacji, swoista tuba medialna, każdy jego wpis jest nagłaśniany. W pańskim przypadku jest podobnie. Żartobliwie mówiąc, wychodzi na to, że ma pan potencjał do zrobienia rewolucji w kraju, do zmiany konstytucji, do obalenia ustroju, do nagłośnienia dowolnych, nawet najbardziej dziwacznych czy ekstremalnych, poglądów… (śmiech) Wie pan, tylko gdybym zaczął coś takiego robić, to podejrzewam, że ta liczba „fanów” zaczęłaby się w ekspresowym tempie kurczyć. Nawet, gdyby w miejsce tych, którzy są dzisiaj, przyszli inni – głodni sensacji i ostrych sądów – na zawsze straciłbym i zdradził tych, na których zależy mi najbardziej, czyli ludzi kulturalnych, dowcipnych, wyluzowanych, ale z poczuciem odpowiedzialności. Nie przejmuję się tym, że pewne ekstremistyczne kręgi cenią mnie nieco mniej, ale to jest moja publiczność, to są moi widzowie, o których staram się dbać. WP: A czy pan nie jest uzależniony od lajków? Tylko proszę szczerze. Pewnie trochę jestem… WP: Widzi pan, że dany wpis ma gigantyczną liczbę lajków, a za chwilę taki, który ma nieproporcjonalnie mniejszą. I myśli pan: co poszło nie tak? Co zrobiłem źle? To prawda, działa taki mechanizm. Traktuję swój Facebook jako jakąś jednak formę występu przed ludźmi, tyle że w świecie wirtualnym. I widzę czy jest sukces, czy umiarkowany sukces, czy porażka. Więc w tym sensie tak, ma pan rację, tak myślę. No, wolę jak jest 20 tysięcy lajków niż jak jest 10 tysięcy lajków, chociaż staram się z tego powodu nie zwariować. WP: Załamałby się pan, gdyby któregoś dnia lajki przestały spływać? (śmiech) Jeżeli pan śledzi mój profil, to zauważył pan, że nie jestem jakimś obsesyjnym producentem postów. Jeżeli mam trzy pomysły dziennie, to daję trzy posty, a czasami nie wrzucam nic przez miesiąc. Piszę tylko wtedy, gdy mam pomysł. WP: Dziwne. Nikt inny w internecie nie przejmuje się czymś tak błahym jak „pomysł”. Coś panu opowiem. Kiedyś rozmawiałem prywatnie z dziennikarzem „Rzepy” i chciałem mu uzmysłowić, jaką siłą jest Facebook. W ramach eksperymentu wrzuciłem post składający się z trzech kropek. I patrzyliśmy, jak rosną „lajki”. Wpis uzyskał 2000 polubień i 250 komentarzy. Jeden z portali uznał to nawet za wypowiedź polityczną. Inni uznali, że to komentarz do mojego życia osobistego. Krótko mówiąc - głodnemu chleb na myśli. WP: Zacząłem wątek z Facebookiem nieprzypadkowo. Zastanawiałem się nad tym, czy tak popularny profil w jakimś stopniu pana nie ogranicza? Strach napisać coś niepopularnego i bardzo pod prąd, coś, o czym z góry wiemy, że wzbudzi falę hejtu i bardzo negatywne reakcje. Przykładem uchodźcy. Ktoś, kto – jak pan – ma tak popularny profil, omija tego rodzaju tematy szerokim łukiem, by się „nie narażać”. Jasne. Wracamy do tego, o czym mówiliśmy przy okazji „Pokłosia”, czyli do świadomego wsadzania głowy pod topór. Wiadomo, że np. temat uchodźców jest tematem samobójczym medialnie – ponieważ albo trafi się w przekonania części ludzi, albo się trafi w przekonania zupełnie innej części ludzi. Tak samo jest z wszelkimi wypowiedziami politycznymi. Gdybym np. wypowiedział się przed wyborami na temat szans Beaty Szydło w jej potyczkach o stanowisko premiera, no to komuś bym się naraził – albo zwolennikom, albo przeciwnikom. Trzeciej opcji nie ma. Ale jeżeli jestem o czymś absolutnie przekonany i w coś wierzę – to nie mam hamulców. WP: I wtedy pisze pan co myśli? Tak było np. w przypadku prób tuszowania pedofilskiego skandalu czy w przypadku okładki „Faktu”,  o której mówiliśmy . A temat uchodźców jest tak strasznie skomplikowany, że moim zdaniem Facebook to nie jest do takiej dyskusji odpowiednie miejsce. Choć rzeczywiście uważam, że rola osób medialnych, publicznych, jest tutaj ważna. Ale powinniśmy to robić to z głową. WP: Czyli jak? Niuansować? Również. Ale największą rolę mają tutaj do odegrania takie niezwykle komercyjne, medialne przedsięwzięcia. Przykładowo – gdyby do serialu „Na Wspólnej” przyjęto rodzinę uchodźców, to to by było dużo skuteczniejsze i dużo bardziej efektowne niż gdybyśmy my teraz jeszcze dwie godziny mówili sobie o tym, co Polacy powinni myśleć na ten temat. WP: Z tym się zgodzę. Wie pan, żyjemy w epoce coraz większego skrótu. W ogóle już nie operujemy faktami, coraz mniej jest konkretu, treści. Operujemy wyłącznie emocjami wywołanymi i sterowanymi przez polityków czy media. WP: Przykład? Proszę bardzo. Cały czas czytam wśród osób „uchodźcosceptycznych”, że zalewa Europę fala młodych mężczyzn ze smartfonami, którzy zamiast walczyć o ojczyznę, szukają zasiłków, ale nie przeczytałem ani jednej rzetelnej informacji statystycznej, ile naprawdę jest wśród uchodźców kobiet, ilu mężczyzn, a ile dzieci. Cały czas widzę trzy te same obrazki wklejone w te posty, na których rzeczywiście widzę mężczyzn. Ale to są trzy obrazki, na litość Boską! Epoka, w której żyjemy, rządzi się swoimi prawami. Ktoś rzuci coś takiego, i to idzie, rozprzestrzenia się jak wirus, i to działa. I teraz spróbuj sensownie wytłumaczyć komukolwiek cokolwiek. No, nie da się! Albo jakieś racjonalne pomysły rozwiązania tego kryzysu. Gdzie to wszystko jest? Potrzebujemy bardzo mądrych działań, a nie emocji, bo pewne jest, że tak czy siak Europa się zmieni. Nawet gdybyśmy byli faszystami, nie mamy możliwości wyrzucenia uchodźców. Musimy stanąć przed tym problemem i odpowiedzieć sobie na bardzo trudne pytania, które może wcale nie są aż tak trudne, jak się nam wydaje. WP: Rozmawialiśmy o „Pokłosiu”, wspominaliśmy o „Demonie”. W słynnym skeczu z Dorotą Wellman sam pan zażartował na temat swojego zaangażowania w temat polsko-żydowskich relacji, mówiąc: „Naszym gościem jest znany i lubiany przez wszystkich, dopóki nie zaczął grać w filmach o żydach, Maciej Stuhr”. Niech mnie pan zwolni z tłumaczenia się z własnych dowcipów, bo jest to najbardziej upokarzająca rzecz, jaka może spotkać satyryka. WP: Nie chcę pana oczywiście w ten sposób upokarzać, ale w książce wspomina pan, że lubi ostry, hardkorowy humor, że dobry żart często porusza się na krawędzi, że lubi pan humor taki, jak w filmie „Dzikie historie”. I to mnie zainteresowało, bo pan wciąż ma wizerunek, jak to określiła Agnieszka Holland, „brata-łaty”, sympatycznego chłopca, chłopaka z sąsiedztwa. I nie kojarzy się pan raczej nikomu z humorem po bandzie, hardkorowym właśnie. Niech pan spyta Antoniego Krauzego, reżysera filmu „Smoleńsk”, co sądzi na temat mojego poczuciu humoru, to się pan może zdziwi. Na gali Polskich Nagród Filmowych żartowałem z tego, że „Smoleńsk” nie dostał dotacji, co producent filmu przyjął jako policzek. Albo jak „tłumaczyłem” Garou kilkanaście lat temu na Wiktorach bodajże, to też część internautów uważała, że trzeba go przeprosić, bo taka go potwarz spotkała z mojej strony. Ale nigdy moją intencją nie było obrażanie ludzi. I nawet jeżeli biorę się za parodię, to przeważnie moje parodie wynikały z mojej sympatii do parodiowanych osób. Przykładem moja słynna parodia Staszka Soyki. WP: Ale nie wszyscy parodiowani uważali tak samo? Ale większość, znakomita większość, tych, których parodiowałem. WP: Pytam o ten fragment skeczu z Wellman, bo wydaje mi się, że w Polsce bardzo często trzeba tłumaczyć się ze swoich żartów, szczególnie z tych ostrzejszych. I nieprzypadkowo bardzo mało jest u nas ostrego stand-upu, humoru po bandzie. Nie mamy swojego Louiego CK, wciąż za to mnóstwo mamy humoru zachowawczego, banalnego, mało ryzykownego. Z czego to wynika? Ze strachu, z obawy, że zostanie źle odebrane, że będzie skandal, że zaszkodzi? Bardzo trudny i ważny temat pan poruszył… Zgadzam się, że jeśli o humor chodzi, są u nas liczne tematy tabu. Poruszysz jeden z nich – giniesz. Generalnie wydaje mi się, że z poczuciem humoru Polaków nie jest źle. Uwielbiamy kabarety, komedie, dowcipy, mamy olbrzymią tradycję. Na pewno lubimy się śmiać. Z drugiej strony mamy sporo tematów zakazanych. WP: Według pana również zakazanych? Wiem, że pan wie, że ja lubię humor po bandzie, więc trudno mi teraz przed panem uciec. (śmiech) Owszem, osobiście uważam, że w zasadzie można się śmiać ze wszystkiego. Zanim pan mnie zapyta: a z Jana Pawła II? A z katastrofy smoleńskiej? itd. – muszę dodać zastrzeżenie. Jestem zwolennikiem śmiania się ze wszystkiego, o ile to są dobre żarty, o ile jest to humor błyskotliwy i na poziomie. WP: Na przykład? Gdzieś na szczycie byłby „Żywot Briana”, w którym śmiejemy się z ukrzyżowania Chrystusa. Oglądamy to i się śmiejemy. Albo Roberto Benigni, który zrobił komedię, której akcja rozgrywa się w obozie koncentracyjnym. Rzecz właściwie niewyobrażalna, nie do pomyślenia, a okazuje się, że jednak można zrobić świetną komedię, której motywem przewodnim jest Holocaust. A więc rzecz polega na tym, czy my, po pierwsze, umiemy to zrobić dobrze, a po drugie, jak to zostanie odebrane? Przypuszczam, że im bardziej w coś wierzymy, tym bardziej jesteśmy skłonni do tego, by wpuścić w to odrobinę humoru. Jeżeli nie jesteśmy czegoś do końca pewni, to nie pozwalamy się z tego czegoś śmiać, by nie obnażyć płytkości naszej wiary. I nie mówię tutaj o wierzeniach religijnych, przynajmniej nie tylko… WP: A o żarcie Abelarda Gizy z papieża? Pamiętam aferę, ale nie znam skeczu, więc trudno mi się do tego odnieść. Sam kiedyś robiłem z moim kabaretem skecz, który nawet nie był parodią papieża Jana Pawła II. Skecz polegał na tym, że dwóch kaznodziejów toczyło pojedynek na kazania, i każdy próbował być jeszcze bardziej święty od drugiego. I w pewnym momencie jeden z nich, nie wiedząc już co zrobić, zaczynał mówić głosem papieża. Kolega mój zresztą fantastycznie to wykonywał… WP: Widownia, domyślam się, zachwycona? No, właśnie. Na widowni była nagle zima totalna. Mróz po prostu. Myśmy ten skecz raz zagrali, dwa może. I odpuściliśmy. Stwierdziliśmy, że nie ma co. WP: Polski kabaret jest bardzo zachowawczy, bezpieczny. Żarty z reprezentacji piłkarskiej – super, jak najbardziej, bez końca. Tak, żarty z pijaków, ze zdradzanych mężów, z ZUS-u, z księdza chodzącego po kolędzie… WP: Boimy się przegiąć, przekroczyć granicę. Chcemy transgresji, to idziemy na Warlikowskiego, ale na pewno nie dostaniemy jej w kabaretach Dwójki. A może jest inaczej – może widownia jest już na to gotowa, może chcą ostrzej i mocniej, bardziej po bandzie i ryzykowniej, ale to kabareciarze tchórzą, nie są gotowi, boją się zaryzykować? Jedno i drugie. Kolega mi opowiadał, że jeden z kabaretów zrobił parodię pana prezydenta Dudy, i, proszę sobie wyobrazić, że telewizja to wycięła. I to bynajmniej nie publiczna, tylko Polsat! Więc w przyszłości pewnie sami kabareciarze będą mniej skłonni poruszać pewne tematy. WP: Przykłady takie, jak skecz Abelarda Gizy czy radiowe żarty Michała Figurskiego oraz histeryczne reakcje na nie – nie oceniając teraz poziomu tych żartów – raczej zniechęcają do kolejnych przekroczeń? Takie sytuacje zniechęcają, nie ma pan nawet pojęcia jak skutecznie. Sam jako były kabareciarz wiem, że trzeba mieć ucho, pewne wyczucie – to się ludziom spodoba, a to na pewno nie. Oczywiście, fajnie jest przekroczyć odrobinę, albo być na granicy przekroczenia, i tym rozbudzić widzów. To jest najfajniejsze - pozwalać sobie na coraz więcej. Ale jak to robić, żeby jednocześnie trzymać poziom i klasę? Bo przecież nie chodzi nam o to, by nagle wyjść na scenę i poobrażać wszystkich. Sam oglądałem kilka amerykańskich stand-upów, które jednak przekraczały wszelkie możliwe tabu w sposób straszny, żarty o World Trade Center itd. Są w Ameryce stand-uperzy, którzy nie mają żadnych, ale to żadnych, granic. WP: I co pan o tym myśli? Zakazałby pan? Mówi pan, że najważniejsze kryterium jest takie, by to było śmieszne, ale to przecież kwestia skrajnie indywidualna. Każdego bawi coś innego. Ale jednak sala reaguje… Albo wybuchnie śmiechem bardzo, albo się zaśmieją dwie osoby, i to jeszcze tak nie za głośno, zasłaniając usta ręką. WP: Tak, tylko inaczej będzie reagować sala w Nowym Jorku, a inaczej w Teksasie. Z czego innego śmieją się zapewne hipsterzy na Placu Zbawiciela, a z czego innego mieszkańcy wiosek na Podkarpaciu. Jasne, oczywiście, że tak. Ale mówię o swoim kryterium, jako Maćka Stuhra, który patrzy i ocenia. Jeżeli ktoś idzie po bandzie, a nawet ją przekroczył, ale ja umarłem ze śmiechu, nawet jak się nie chciałem śmiać, no to mówię: OK, koleś, bierzemy wszystko w wielki nawias, zakładam, że ty masz jednak szacunek dla tego wszystkiego, o czym mówisz. Nawet jeżeli się śmiejesz z katastrofy i zmarłych, zakładam, że masz głęboki szacunek do tego, tylko wymyśliłeś taki totalny żart. Skąd się w ogóle wziął humor? Studiowałem psychologię, więc mogę się ośmielić coś powiedzieć na ten temat. W psychologii o śmiechu pisze się jako reakcji stresowej o znaku pozytywnym. Ale jest to reakcja stresowa, tzn. jeżeli czegoś się boję, albo budzi to moje napięcie czy stres, to mój umysł próbuje sobie z tym poradzić. WP: Czyli dobry humor powinien walczyć z tym, co nas najbardziej stresuje, denerwuje, boli, wkurza, może wręcz zajmować się naszymi największymi lękami i traumami? I tak jest. Dlaczego najwięcej dowcipów jest o zdradzanych mężach, o śmierci, o tym, jak poszliśmy do nieba, o teściowej, o tym, kto ma dłuższego fiutka itd.? To są dowcipy, dzięki którym my wyśmiewamy to czego się boimy, bo wtedy przeżywamy mini-katharsis i przynajmniej na chwilę przestajemy się tego bać. Bo możemy się z tego pośmiać. Ale jest spora grupa żartów, która poza tym, że zawierają słowa „kurwa”, „pizda” i „chuj”, nie są śmieszne. I faceci się spotykają, opowiadają se o tych „pizdach”, „chujach” i „kurwach”, i gdy tylko usłyszą jedno z tych słów, wybucha rechot. Bo padło słowo „pizda”, więc jest od razu rechot. Automat. Nie o takim humorze mówimy. Mówimy o czymś, co zaskoczy nasz umysł i będzie nowym poukładaniem klocków, które dobrze znamy, o czymś, co nas rozwali. I wtedy jestem w stanie wybaczyć rozśmieszającemu bardzo dużo, może wszystko. WP: Tylko kto ma oceniać, co jest śmieszne, a co nie? Widownia? Większość na widowni? Producenci telewizyjni? Słupki oglądalności? Nie, ten jeden, który tego słucha. I się śmieje albo nie. Teraz oczywiście rodzą się kłopoty… Bo albo jest większa grupa tych, których to śmieszy, albo mniejsza. Ja w parodii Doroty Wellman pozwoliłem sobie na ten żart „Naszym gościem jest znany i lubiany przez wszystkich, dopóki nie zaczął grać w filmach o Żydach, Maciej Stuhr”, ponieważ mogłem sobie na niego pozwolić. WP: A przecież wiadomo, że w Polsce wiele osób, gdy słyszy słowo „Żyd”, reaguje tak, jakby przekleństwo usłyszeli. Ma pan rację. Słowo „Żyd” równa się zapaleniu pomarańczowego, jeśli nie czerwonego, światła. Trzeba uważać. I to nie ma nic wspólnego z antysemityzmem. Czy tego chcieliśmy czy nie, żyjemy na ziemi, która stała się hekatombą Żydów. Trudno sobie z tym komukolwiek poradzić - i świadkom, i sprawcom, i ofiarom. Ludzki umysł tego nie ogarnia. W związku z tym – niezależnie od tego, jaki mamy do tego stosunek – kiedy pada słowo „Żyd”, wszyscy zaczynają być ostrożni, robi się gęsia skórka, musimy być ostrożni, musimy uważać, by nie popełnić gafy i nikogo nie urazić. WP: I tym razem się panu udało? Zaimprowizowałem ten żart już na planie, w trakcie nagrania. Ale domyślam się, że gdybym z takim tekstem na papierze poszedł najpierw do producentów, to by się zaczęło zastanawianie wszelkich instancji, czy aby na pewno ktoś się nie obrazi, a czy warto, a po co się narażać, komu takie coś jest potrzebnie, przecież można się skupić na miksowaniu ryby w mikserze… WP: Bo to jest bezpieczne. A wie pan, że też nie do końca? W internecie przeczytałem, że miksując tę rybę w mikserze marnowałem żywność, a to, jak wiadomo, jest karygodne. Nigdy się wszystkich nie zadowoli. Rozmawiał: Grzegorz Wysocki, szef działu Opinie WP. * Czytaj także pierwszą część rozmowy:
-  Mogę nic nie powiedzieć, mogę nic nie zrobić, a oni sobie i tak napiszą co będą chcieli. Walka z mediami jest skazana na porażkę, mimo że ją podjąłem. Wytoczyłem procesy właściwie wszystkim największym wydawcom, ale to nie tak, że się obraziłem na wszystkich i chciałbym zlikwidować wszystkie media w Polsce, bo jeden czy drugi tytuł zaatakował mnie i moich najbliższych  - mówi Maciej Stuhr w rozmowie z Wirtualną Polską. Aktor opowiada Grzegorzowi Wysockiemu m.in. o tabloidyzacji mediów, ustawkach celebrytów z tabloidami, metodach brukowej prasy, prawdziwych aspiracjach przyszłych aktorów, procesach i walce z ""mediami"", a także o tym, że w przyszłości może być jeszcze gorzej."
http://opinie.wp.pl/jerzy-stuhr-dla-pis-u-jestem-oslem-ze-shreka-glupota-trzyma-sie-u-nas-mocno-6073778217321089a,"Jerzy Stuhr: Dla PiS-u jestem osłem ze Shreka. Głupota trzyma się u nas mocno PiS nie będzie rządzić 30 lat, bo sami się rozwalą. Łapczywość tej władzy, brak kompetencji, nieprzygotowanie do rządzenia… Przewiduję, że to się rozpieprzy od wewnątrz. Za chwilę zrobią takiego byka, że już wszyscy zobaczą. Z łapczywości, z pośpiechu, z głupoty. Na przykład ogłoszą - ""przepraszamy bardzo, ale w przyszłym roku zawieszamy wypłaty 500+"". Wyobraża pan sobie, co będzie? Bunt społeczny! Gigantyczne strajki! Albo jak zaczną robić porządek z internetem, z którym mają problem. Bo to jest kompletnie poza ich kontrolą. No to przecież trzeba z tym coś zrobić, nie? - mówi Jerzy Stuhr w rozmowie z Grzegorzem Wysockim. Wywiad przypominamy z okazji 70. urodzin aktora. Grzegorz Wysocki: Podobno wczytał się pan w hejty na swój temat. Jerzy Stuhr: A, tak, bardzo pokrzepiająca lektura. „Won z Polski, Szczurze”. „PO-wska żydokomuno”. „Żałosny aktorzyno, wracaj do kibucu”. „Jawohl, Herr Sztur!”. Wielkie polskie umysły wyraziły swoje zdanie na mój temat. Ale szybko odpadłem. Nie da się tego czytać.   Podobno cała Polska pana kocha, a tu nagle hejty?  Bo w ogóle coraz więcej jest tej nienawiści. Mało kto się potrafi już powstrzymać. Wiele rzeczy się na to składa. Raz, że w ogóle, my, Polacy, jesteśmy kłótliwym społeczeństwem.  Przecież lubimy sielanki.  Ale kłótnie jeszcze bardziej. Lubimy konflikty, starcia. Lubimy, żeby komuś się nie powiodło. A politycy oczywiście zbijają na tym kapitał. Obecnie nam rządzący również wypowiadają się ciągle w takim duchu – może i nam się nie żyje lepiej, ale ważne, że tamci są gnębieni. Więcej – to, że tamtych pognębię, daje mi nawet większą satysfakcję, niż gdyby moja sytuacja się polepszała. Mi może być źle – ważne, żeby sąsiadowi było jeszcze gorzej. Czyli to politycy są odpowiedzialni za hejt nasz powszedni?  Politycy, a pewnie i media, to podsycają. Wyłapują to i wykorzystują.  Ale zgodzi się pan, że ludzie to lubią. Lubią sobie obejrzeć np. Terlikowskiego ze Szczuką, Niesiołowskiego z Pawłowicz…  Pewnie, że lubią, ale to telewizje tak zestawiają te urocze pary… No ale czemu ich zestawiają? Bo w mediach pracują psychopaci i sadyści, czy dlatego, że ludzie to autentycznie lubią, a w efekcie wzrasta oglądalność?  To drugie. Dziennikarska kalkulacja.  Aha, czyli ludzie wcale tego nie chcą? Nie chcieliby np. obejrzeć w studiu rozmowy Jerzego Stuhra z Jackiem Kurskim?  (dłuższe milczenie) No, teraz mnie pan zaskoczył… A czy on by się na to zgodził?  Załóżmy, że tak. Mógłby pan mu powiedzieć, co czuje, wyłożyć karty na stół… Nie wydaje mi się, żeby pan Kurski miał ochotę na rozmowę ze mną. Ale nawet jeśli… Ja bym się i tak nie zgodził.  Bo?  Bo już zostałem przez niego obrażony. I nie mogę dzisiaj pracować w TVP. Nie mogę robić teatru. Mojego „Obywatela” nie puszczą. Więc to wszystko się na to składa. Ale ja i tak Kurskiego dalej prowokuję. Zgłosiłem następny projekt teatralny. I cisza.  O żołnierzach wyklętych był ten pański projekt?  No tak, rzeczywiście, gdybym poszedł ze sztuką o jakimś „Ogniu”, to by pewnie ciągle dzwonili. Ale takiego spektaklu bym nie umiał zrobić.  Czyli wciąż nie przeprosił się pan z Jackiem Kurskim?  Mój film „Obywatel” dostał zakaz wyświetlania w telewizji. I to już oficjalnie. Nawet była wyznaczona data emisji, ale co z tego, nikt nie zobaczył, bo do emisji nie dopuszczono.  Jak się pan czuje jako jeden z „półkowników” Jacka Kurskiego?  A dziękuję, całkiem nieźle, bo w dobrym towarzystwie się znalazłem. „Ida” Pawlikowskiego, Szumowska, Pasikowski. I ja jeszcze, nestor, weteran, do nich dobiłem na stare lata. W ogóle takie koło się zatoczyło, bo mój pierwszy film telewizyjny, „Spokój” Kieślowskiego, moja pierwsza główna rola filmowa, również został ocenzurowany. A więc pierwszy film, i teraz ostatni. Historia powtarza się jako farsa. Jest to bardziej komiczne niż tragiczne, bo za tamtych czasów nie tylko nie pokazali, ale jeszcze nie pozwolili ci robić swojego dalej. A ja dalej robię swoje i się na tych Kurskich i Kaczyńskich nie oglądam.  Jeden z dyrektorów TVP, cytowany przez „Wyborczą”, mówił o tym, że wraca cenzura jak z mrocznych czasów PRL-u. Filmy, o których mówimy, zdejmowano z ramówki przez telefon.  Oczywiście, że tak, bo przecież nie można zostawić żadnych śladów! Nie może być dowodów przeciwko ich paranoicznym działaniom. Co najwyżej ustne polecenie, rozkaz. I nie ma, widz ogląda jakąś inną bezpieczną produkcję, komedię romantyczną, telenowelę.  A czy to nie przesada z tą cenzurą i porównaniami do komunizmu? Rzeczywiście jest to powrót do najgorszych praktyk? No nie, ma pan rację. Wie pan, jaka jest różnica? Wtedy to jednak było zorganizowane, przygotowane, przemyślane, biuro cenzury, komitety partyjne... A dzisiaj to jest chaos, na dziko, byle jak, bez planu na całość.   W efekcie dla jednych jest pan męczennikiem i ofiarą pisowskiego reżimu, a zdaniem innych „należało mu się, czas najwyższy, niech sobie nie myśli, PO-wski aktorzyna”.  Myślę, że nie ma pan racji, bo wszyscy chcieliby film czy sztukę zobaczyć. I jedni, i drudzy. Nawet  jakby ci drudzy w czasie seansu mieli zamykać oczy i kubkiem po kawie rzucać w telewizor.  Zostawmy „Obywatela” czy „Pokłosie”, ale czy rzeczywiście władze myślą, że mogą przemilczeć nagrodzoną Oscarem i docenianą na całym świecie „Idę”?  Ale proszę pana… Czy oni przykładają wagę do jakiegoś Oscara? Co ich jakiś Oscar obchodzi? Przecież ich w ogóle zagranica nie obchodzi. Ewentualnie jak coś o nich chamskiego napiszą, to wtedy owszem, jak najbardziej. Inny przykład - była niedawno gala wręczenia Europejskich Nagród Filmowych, ale nikt z władz się nie pokazał. Jedno z najważniejszych międzynarodowych wydarzeń kulturalnych w kraju. I nikt „nie zaszczycił”.  Nie było też emisji w TVP.  No tak, bo Maciek był jednym z prowadzących, a przecież takiego ryzyka nie mogli podjąć, prawda? Jeszcze by, nie daj Boże, ZAŻARTOWAŁ  z Prezesa. Przecież by musiały głowy w TVP polecieć po takiej zbrodni. No a że ci od EFA bardzo chcieli Maćka, to nie ustąpili, i poszli do TVN-u. I co? Kto na tym wygrał, a kto stracił? To wszystko ma bardzo krótkie nogi. Przeczekamy ich. Przeczekamy.  Mówi pan, że znalazł się w dobrym towarzystwie, ale nie słyszę, żeby był pan jakoś szczególnie szczęśliwy z tego powodu?  A, pewnie, bo to jest śmiech przez łzy. Zawsze to dzieliłem – najpierw był, bardzo ważny, widz kinowy (w przypadku „Obywatela” – pół miliona widzów), a potem było zawsze drugie wejście smoka, czyli emisja w telewizji. I tam jednego wieczora łapiesz np. 2,5 mln widzów, tak jak było z „Pogodą na jutro”. Więc czy mi na tym zależy? No, proszę zgadnąć… Zwłaszcza, że telewizja dała przecież forsę mi na ten film!  Ale pod innym rządem.  I co z tego?! Ustawa jest ustawa! Co z tego, że rząd się zmienił?! Ustawy przecież można bez końca zmieniać.  Mają obowiązek wyemitować, jeśli na to dali pieniądze. Więc łamią prawo. Nie pierwszy i nie ostatni raz zresztą.  A może uważają, że to film poprzedniego reżimu, dzisiaj niepoprawny politycznie? To niech powiedzą to oficjalnie i wprost! Że to był szkodliwy okres, okres błędów i wypaczeń. Okres antypolski i antynarodowy. Ale z drugiej strony, jeżeli oni potrafią powiedzieć, że Tusk uciekł z Polski… Takie zdanie usłyszałem w telewizji. Uciekł, wyemigrował…  Jeżeli mamy do czynienia z taką mentalnością,  to pan myśli, że się Oscarem będą przejmować?  Albo Stuhrem?  A, tym bardziej! Niech wypieprza Stuhr z Polski! Aktorzyna z kibucu! Albo niech sobie siedzi we Włoszech! Albo jak Jarosław Kaczyński powiedział o Tusku do ludzi: „A niech go oni sobie tam wezmą!”. Oni! Oni! Ta pogarda… Boże… Ta pogarda dla Zachodu bierze się ze strachu. Ze strasznego, wielowiekowego kompleksu. Jak biskup Dydycz, który mówi, że przedtem był terror wschodu, a teraz jest terror zachodu. Za komuny Zachód też był zły i zgniły. Powtarzają się schematy. Był „Spokój” na cenzurowanym w poprzedniej epoce, jest i „Obywatel” dzisiaj.  To może Jacek Kurski powinien teraz wyemitować „Spokój”, a nie tylko „Obywatela”?  On przecież nawet nie wie, że taki film jak „Spokój” istnieje. Ja nie wiem, czy on w ogóle wie coś o Kieślowskim. Bo to my ciągle myślimy takimi kategoriami, a ich w ogóle nie interesuje, co sobie o nich pomyślą. Nie przejmują się tym zupełnie.  Ale jak pan to sobie wyobraża? Że Kaczyński dzwoni do Kurskiego i mówi: „Żadnego Pokłosia, Idy, i żebym żadnych Stuhrów nie widział w moim telewizorze!”? Czy to nadgorliwość podwładnych?  Kaczyński nawet o tym nie wie. Jego ludzie sami wiedzą najlepiej jak ma być. On ich postawił na wszystkich możliwych posterunkach, i albo są ideologicznie sprawdzeni i pewni, albo trzyma ich na krótkiej smyczy jak Ziobrę czy właśnie Kurskiego. Czytałem u pana w Opiniach tekst o upadłych aniołach Prezesa , kapitalne to było. Zdradzeni, najwierniejsi, przywróceni do łask, przywrócił im pozorny blask. Tacy są dla niego najlepsi, najbardziej potrzebni, przed żadnym rozkazem się nie ugną.  Czyli pan się czuje prześladowany przez ten rząd?  Nie czuję się, skądże. Ja się po prostu zajmuję czym innym, w innych tematach siedzę. W teatrze dużo gram. Na festiwalach filmowych jurorem jestem.  Operę w Krakowie zrobiłem. Film we Włoszech kręcę. No tak, słyszałem, że pan emigrował z Polski.  Zaraz emigracja… Na chwilę tak, ale ciągle i uparcie wracam. Nie potrafiłbym już dzisiaj emigrować.  Dlaczego nie?  Czasami miesiącami siedziałem we Włoszech. Ale nigdy nie zdecydowałbym się tam żyć na stałe. Bo zawsze byłbym tam obcy. Zawsze bym tam był marginalizowany.  Że bardziej anonimowy?  Zawsze moja siła była w tym, że mówiłem: „Co? Umowy nie dotrzymujecie?!”. Kiedy najbliższy samolot jest do Warszawy? Proszę mi znaleźć! Lecę! A w tych Włoszech to oni by mnie mieli na talerzu.  A dla obecnej władzy nie jest pan jeszcze obcy?  Nie przeszkadza mi to.  A z tą operą to co za szalony pomysł panu strzelił do głowy?  Wyreżyserowałem „Don Pasquale” Donizettiego, śliczną operę XIX-wieczną. Śpiewał Mariusz Kwiecień, jeden z największych polskich śpiewaków. Ale słyszałem, że niejaki Jerzy Stuhr również śpiewał?  Owszem, wystąpiłem w epizodycznej roli.   Na zasadzie „Śpiewać każdy może”, jak rozumiem?  No gdzie! Operowo zaśpiewałem! Bas-baryton, jak Mariusz Kwiecień!  Brał pan specjalne lekcje? W czasie prób. Ale to był raczej żart. Dzięki operze wstąpiłem w całkowicie inny, piękny świat. Zupełnie zapomniałem o Kurskim, o Kaczyńskim, o Macierewiczu. Więc o tyle się zgodzę, że emigruję.   A czy to nie jest deklaracja polityczna z pańskiej strony? Opera jako deklaracja apolityczności?  W jakimś sensie na pewno, ale mam takie poczucie, że już jestem po prostu za stary na politykę. Poza tym wie pan, ja jeszcze nie mogę tego, co się dzieje za oknem, przełożyć na swoje życie prywatne. Jeszcze, bo może za chwilę i mnie dopadną, ale na razie nie. Bo tak: aborcja mnie nie dotyczy, leki dla seniorów mnie nie dotyczą, mieszkanie plus mnie nie dotyczy, emerytura mnie nie dotyczy, bo już dawno powinienem być, a pracuję. Co tam jeszcze? Edukacja.  Edukacja też jeszcze mnie nie dotyczy, ale pomalutku patrzę na rosnącą wnuczkę, także ten problem na pewno będzie, ale też jeszcze nie teraz. Więc co jakiś tam kolejny byk czy wybryk ze strony władzy się pojawia, a pojawiają się nowe właściwie codziennie, to mnie osobiście one jakoś bardzo nie dotykają. Poza tym, wie pan, ja należę do elity… No, w końcu pan wyznał największy ze swoich grzechów!  (śmiech) Niech pan poczeka... Bo specjalnie to powiedziałem, żeby wyjaśnić, jak powinno się to pojęcie rozumieć. Dzisiaj mnóstwo się na ten temat mówi i pisze. Że elity skompromitowane, że żałosne. A pani Szydło nawet taką figurę zastosowała, że dzisiaj prawdziwą elitą jest naród. Natomiast ja odwołuję się do tego, o czym mówił prof. Jerzy Stelmach w wywiadzie dla „Polityki” – elita są to osoby, które nie korzystają z przywilejów systemu. Mają pełną niezależność.  I pan jest taką elitą?  Na pewno zawsze chciałem do takiej właśnie elity należeć. A wie pan z czego wynika to dzisiejsze kompromitowanie elit? Są wściekli, bo niektórych ludzi nie mogą kupić. Tych wszystkich średniaków mogą – stanowiskami, przynależnością partyjną, fotelem w spółce. A niektórych kupić jednak nie mogą. Niektórzy się nie dają. I tych właśnie wyzywa się dzisiaj od „elity”.  A Jerzy Stuhr by się PiS-owi jakoś nie przydał? Przecież ja nawet wyciągałem do nich rękę! Jeżeli zgłosiłem kolejne przedstawienie do zrobienia, no to przecież ze świadomością, że to na ich konto w rubryce zysków pójdzie.  I co?  No won, uciekaj, Stuhrze, nie ma cię! Ale bezpośredniego kontaktu z Kurskim pan nie miał?  Nie. Moi producenci się dowiadywali co i jak.  Rozumiem, że pański dorobek artystyczny nie jest wystarczającą zasługują do bezpośredniego kontaktu?  Ale z jakim ja jestem dorobkiem dla nich? Panie Grzegorzu… Ja dla nich jestem osłem ze Shreka. I może jeszcze Maksiem z „Seksmisji”. Maksio i Shrek. A za poprzedniej władzy bywało zupełnie inaczej. Jak robiłem „Rewizora”, to byłem zapraszany do wszystkich naczelnych władz telewizji polskiej.  Dzisiaj to będzie dowód pańskiego umoczenia w poprzedni reżim.  Dzisiaj to już ja się sam tam nie pcham. Zaostrzyłem sytuację tym, że jak mi odrzucili spektakl, to na drugi dzień już odmówiłem wystąpienia w jakiejś audycji telewizyjnej, w której coś o „Seksmisji” miałem gadać. Nie przyszedłem, a dalej już poszło…   Ale teraz już pan chodzi normalnie?  Nie. Niedawno miałem propozycję, bym w TVP Kulturze o operze opowiedział. Zgodziłem się. Ale po emisji filmu „Obywatel”. Wtedy przyjdę i opowiem, co zechcą.  Czyli zaszantażował pan ich. Rozmawiałem z Mateuszem Matyszkowiczem, dyrektorem TVP Kultury. Fajny facet.   Może i fajny. Ale pewnie ma związane ręce. Decyzje poza nim, przychodzą rozkazy i tyle. Wykonać. Więc widzi pan, skoro są dwie Polski, to trzeba sobie jakoś radzić. Chowam się w tej drugiej, w tej mojej połowie Polski. Już Wyspiański to w „Weselu” opisywał.  Pańską emigrację wewnętrzną za rządów PiS-u?  (śmiech) Czego on tam nie opisał? Wszystko tam pan znajdzie. I ten podział na dwie Polski się pogłębia. Sinusoida – raz gorzej, raz troszeczkę lepiej, potem znowu w dół. Teraz jesteśmy w wielkim dole. Ja na to wszystko patrzę też jako filolog, z literackiego punktu widzenia. I to mi bardzo pomaga. Bo kto teraz doszedł do władzy? I tak sobie po kolei wymieniłem z historii literatury polskiej – żołnierz samochwał, bohaterowie „Pamiętników” Paska, lokaje z „Operetki” Gombrowicza, Edki z „Tanga”, XX z „Emigrantów”, chłopaki z „Zabawy” Mrożka, Czepiec i Jasiek z „Wesela”. Oni teraz doszli do władzy. I od razu mi lżej się robi na duszy.   Dlaczego lżej? To nie powinien być pan bardziej zdołowany takim zestawem? Lepiej mi, bo sobie myślę, że to już wszystko było, znajome jest, w literaturze zostało opisane, przewidziane, sklasyfikowane. Znamy to, było już. I przejdzie. Nie ma co się za bardzo bać. Trzeba na to patrzeć z punktu widzenia polskiego charakteru.  Ale w sondażach ciągle wygrywają.  A bo jest dużo takich. To cała wieś jest! Robimy błąd, że ciągle patrzymy z punktu widzenia Warszawy. Wybory wygrywa się dzisiaj na wsi.  PiS wygrał właściwie wszędzie w ostatnich wyborach.  No to głównie na wsi. A dlaczego prezydent Duda jeździ po jakichś dziurach i małych miasteczkach? Tylko to go interesuje. I msza u Rydzyka. Wie pan, łapię się ostatnio, że nie mogę się z tego wszystkiego wyzwolić.  Z polityki?  Tak. Mógłbym się u pana w Opiniach zatrudnić i komentować. Na swoje nieszczęście jeszcze sobie taką aplikację w komórce zrobiłem, że TVN24 mogę ciągle oglądać na żywo. I łapię się na tym, że w Rzymie siedzę na planie, mam przerwę, i co? TVN oglądam.   Dramat. I potem wraca Pan na plan podminowany… Nie. Ale to mnie ciekawi. Patrzę na to z punktu widzenia potęgi głupoty. Mnie to bawi bardziej niż denerwuje czy stresuje. I ta głupota, wie pan, trzyma się u nas mocno. Edek w „Tangu” też wygrywa…  A dlaczego Edek wygrywa?  Bo jest niereformowalny. Bo nie ma skrupułów. Bo jest sprytny. Brzmi znajomo? I przede wszystkim – bo nie ma wstydu. Najbardziej boję się ludzi, którzy nie mają wstydu.  Z tego, co słyszałem, Jarosław Kaczyński jest wielkim patriotą, który kocha Polskę i chce dla niej jak najlepiej.  A gdzie tam… To jest zaciekła chęć zemsty…  Ale za co?  Za doznane upokorzenia. Za śmierć brata. Poprzednicy straszny błąd zrobili, że z nich kpili. Albo ten krzyż z puszek po piwie, te moherowe berety. To jest zemsta za to wszystko. Myślenie: „To my wam teraz oddamy z nawiązką”.  Dobrze, ale czy można powiedzieć, że za ośmiu lat Platformy Polacy nie byli podzieleni? Wielu Polaków czuło się wtedy zepchniętych na margines, niesłuchanych, odrzuconych.   Tak, był np. popełniony błąd przedawkowania liberalizmu. Nie potrafili właściwie użyć mitu Solidarności, zapomnieli o tym.  Ten mit można było wykorzystać jako ten, który łączy, a nie dzieli? Oczywiście, że tak. A nie, że teraz jest Platforma, więc tylko wolny rynek. I grill. I w gałę haratamy. I nie potrafili stworzyć prawdziwego mitu patriotycznego. No to teraz mamy, wszedł nurt, któremu patriotyzm nieustannie się myli z nacjonalizmem. Trzeba było jakieś mity wymyślić. Żołnierzy wyklętych. Że nie byli to prawdziwi bohaterowie? Że część z nich była zdemoralizowana? Nieważne!  Czyli błędem poprzedniej ekipy, czy wszystkich poprzednich ekip, było to, że nie stworzono swoich mitów, symboli, jakiejś opowieści, która umacniałaby wspólnotę? Prof. Leder mówił mi, że można było tak wykorzystać np. ECS w Gdańsku.  Byłem tam niedawno, oprowadzano mnie. Wspaniałe miejsce, naprawdę. Jak patrzysz na te wielkie plansze, i siedzą, wszyscy razem, Geremek, Kaczyński, Wałęsa, uśmiechnięci. Myślę sobie: można było… A teraz? Dyrektor mi mówił, że jak Kaczyński szedł do tej Sali BHP, bo była jakaś uroczystość, to w ogóle przeszedł koło tego muzeum, które jest 100 metrów dalej, i nawet nie popatrzył.  To co się stało? Ambicje wszystkich podzieliły? Wojna na górze? Żądza władzy? Stary spór postsolidarności z postkomunistami?  To jest spór folwarku ze szlachtą. Pany kontra chamy. Część społeczeństwa przez wieki była upokarzana. Pod sztandarami komunizmu łatwo im było się odbić, weszli do miast, weszli na dwory, zburzyli dwory, ale przecież oni dalej są. Ja to chyba też gdzieś u Ledera wyczytałem.  Tylko prof. Leder zawsze zwraca uwagę, że tutaj jest dużo winy po stronie panów. To upokorzenie, to poczucie frustracji, nie było nieuzasadnione, nie było przypadkowe.  Moim zdaniem w tych ludziach odezwały się jakieś genetyczne wręcz odwety.  Ale teraz niech pan weźmie taką wielopokoleniową rodzinę – córka dostaje dzisiaj 500+ na troje dzieci; jej mama znów dowiaduje się, że może szybciej przejść na emeryturę; a z kolei ojciec mamy liczy, że dostanie bezpłatne leki dla seniorów.  Mrzonki dostają, proszę pana! Przecież to wszystko może się za chwilę obrócić przeciwko tej rodzinie. Tylko my nie myślimy długodystansowo. Po nas choćby potop. To jest kolejny wielki polski błąd, jeden z największych. Budżet może walnąć, krach, rozsypać się wszystko. Już dzisiaj brakuje kasy na 500+. Ale nie, ja muszę mieć dzisiaj, teraz, już! I to mi wystarczy. Dają mi, zadowolony jestem. Ale dają. Wcześniej nie dawali. Do ręki dają. W portfelu jest 500 albo 1000 zł więcej. Wie pan, w każdym reżimie dawali. W tym też dają. Fidel Castro dał elektryfikację. Gomułka dał wczasy, socjal, stołówki, wszystko. To Gomuła dał! Do Kołobrzegu się jeździło, wczasy były, słońce świeciło. Gierek dał małego fiata! A i tak wszyscy przegrali. Ci też przegrają.  A nie wydaje się panu, że po Kaczyńskim może być gorzej?  Nie sądzę.  Np. jeśli jego drugi i trzeci garnitur zacznie rządzić?  Nie no, co pan, oni nie mają tej siły, tej charyzmy. To już są mali ludzi. Po nim to się rozpadnie. Czyli charyzmę i talent polityczny Kaczyńskiemu uczciwie pan przyznaje? Jakby to panu powiedzieć… Ja bym się wstydził takich argumentów jak Kaczyński używać. My stoimy tu, a tam stało ZOMO. Przecież to jest tak prymitywne! Albo że uchodźcy choroby przyniosą. Wie pan, może właśnie na tym jego siła polega. Że tak trzeba rąbnąć i nie wstydzić się tego?! Innemu by przez gardło nie przeszło. A jemu przejdzie i jak znowu nie pieprznie... Co jeszcze powie jutro? Za tydzień? Za miesiąc? Jezus Maria, pojęcia nie mam.  Może wraca do domu i się wstydzi, jeżeli przesadził?  Co pan, śpi jak dziecko pewnie...  A może to się tylko nam tak wydaje, że są dwie Polski? Może Polacy wciąż się kochają, tylko politycy, dziennikarze i przedstawiciele elit się ze sobą żrą?  Nie, no gdzie tam… Muszę pana do mnie na wieś kiedyś zaprosić. „O, inteligenty, chamy, nieroby!”. Tak się o nas mówi. Albo jak przyjeżdżam, to sąsiad: „O, warjoty znowu przyjechały”… Mieszkam na wsi, więc na co dzień to obserwuję. Są te podziały, to nie są wymysły, nie jest dobrze. Ciągle gdzieś w głowie mam „Wesele” Wyspiańskiego. Wielki był Wyspiański. Zawsze aktualny będzie. On właśnie zobaczył ten konflikt, wieczny, genetyczny.  Czyli nie widzi pan wciąż żadnego światełka w tunelu? Czy pan mnie pyta o to, kiedy planuję umrzeć? Wie pan, nie wybieram się jeszcze. Tyle mam rzeczy do zrobienia! (śmiech) Jeszcze nie umieram, proszę pana o trochę cierpliwości.  Panie Jerzy, przecież nie zadałbym tak nieprzyzwoitego pytania…  Żeby pan słyszał, o co mnie już dziennikarze próbowali w życiu pytać, to by się pan mi tu na fotelu przewrócił… No a co do tych z PiS-u… Wie pan, zawsze byłem trochę optymistą. To przejdzie. Tylko trzeba przeczekać. Cierpliwym być.  Nie wiedziałem, że pan jest optymistą. Myślałem, że wręcz przeciwnie. No mimo wszystko, mimo wszystko. Tylko wie pan, co jest najgorsze? Że znowu będą musieli od cholery czasu poświęcić na naprawianie.  Ale teraz nie naprawiają? Przecież PiS robi ogromne porządki.   Chyba pan żartuje? A już najbardziej mnie rozwściecza ta ich pogarda dla prawa. To jest straszliwa demoralizacja. Z Trybunału wydmuszkę zrobili. Ale pan pytał o światełko w tunelu… Światełkiem w tunelu są według mnie np. decyzje Sądu Najwyższego, który się jednak broni, opiera, walczy. Poza tym ktoś mi mówił, że jest straszliwy napływ kandydatów do PiS-u, z młodego pokolenia i nie tylko. Do konfitur lgną. Bardzo proszą, że do spółek by się nadawali, do rad nadzorczych, do mediów… Usłyszeli, że krótka ławka jest w PiS-ie i się zgłaszają, żeby sobie też usiąść na tej ławeczce, dosiąść się.  No ale to dalej chyba nie jest światełko w tunelu? Nie, to jest dowód, że nasze społeczeństwo ulega coraz większej degradacji.  Czyli przed nami 30 lat rządów PiS?  Wiem, że pan lubi sobie tak złośliwie pożartować, ale bez przesady… Nie uważam tak.  O, w tym momencie dostrzegam namiastkę tego pańskiego optymizmu.  (śmiech) Nie uważam tak, bo to się rozpadnie od wewnątrz. Sami się rozwalą. Łapczywość tej władzy, brak kompetencji, nieprzygotowanie do rządzenia… Bo oni są przecież nieprzygotowani, tego Waszczykowskiego od spraw zagranicznych dawno by wywalili, tylko kogo za niego wezmą? Nie mają kandydatów. Fotygę mogą wziąć. Zgłaszają się młodzi, więc  może znajdą tam jakiegoś wybitnego nowego ministra. Więc ja przewiduję, że to się rozpieprzy. Od wewnątrz. Za chwilę zrobią takiego byka, że to już wszyscy zobaczą. Z łapczywości, z pośpiechu, z głupoty.  Ale jakiego byka? Co na przykład?  No np. blisko bylibyśmy jakiegoś krachu ekonomicznego. Cały ten plan Morawieckiego, wszystko się zawali. Jeżeli już tam nie ma ogromnych szwów, jeżeli już to nie pęka…  Ale ludzie się cieszą z 500+. Wiele osób z lewicy również chwali ten program.  No dobra, ale niech pan sobie wyobrazi coś takiego: ""Przepraszamy bardzo, ale w przyszłym roku zawieszamy wypłaty 500+"". Wyobraża pan sobie, co będzie? Bunt społeczny! Gigantyczne strajki! Witryny porozbijane, bo trzeba by samemu sobie 500+ wziąć. Albo inna rzecz. Jak zaczną macerować przy internecie. Bo to ich drażni.  Co takiego? Że jest taki przepływ niewygodnych informacji, kompletnie poza ich kontrolą. Jeżeli coś zaczną dłubać przy internecie, to mają manifestacje gigantyczne pewne jak w banku! Już raz zresztą były.  ACTA.  A ich to bardzo drażni, bo oni idą dziarsko takim PRL-owskim tropem. Czyli: nacjonalizujemy wszystko, tę „Wyborczą” też się zamknie, nawet „Newsweeka” by pewnie chcieli chętnie wykupić. A z internetem jest problem. Samowola. No to przecież trzeba z tym coś zrobić, nie?  A może w ogóle przesadzamy z tą krytyką PiS-u i Kaczyńskiego? Może dobra zmiana jest naprawdę dobra?  Ja np. bardzo jestem zbudowany postawa pana Ujazdowskiego. Pamiętam go jako ministra kultury, bo byłem za jego rządów rektorem, i pamiętam jego mądre decyzje, przynajmniej jak na tamten czas. I w takich ludzi z PiS-u bym wierzył.  Jacy to ludzie?  Tacy, którzy mają swoje zdanie, którzy nie dadzą się podporządkować, którzy mają jakieś własne myśli. A najbardziej to się boję takich, co, wie pan, dostają rano rozkaz na tablecie, co masz gadać po telewizjach przez cały dzień… Taką dobrą zmianę to bym może przyjął, zaakceptował. Poza tym ja bardzo jestem wyczulony na język, na ekspresję tego języka, na niuanse… A to jest język prymitywny, obraźliwy… Nie do końca po polskiemu. BENDOM represje. IDOM manifestacje. Załamany jestem. No i proszę pana, brak poczucia humoru, autoironii, dystansu do siebie.  Ale przecież Kaczyński ciągle się śmieje. Chyba ma ostatnio raczej dobry humor.  Zaobserwowałem, że ci, którzy nie mają kompletnie słuchu, najgłośniej uwielbiają śpiewać. Straszliwie lubią śpiewać! I tak samo ci, którzy nie mają poczucia humoru, strasznie chcą opowiadać wszystkim dookoła dowcipy. I wtedy to jest totalna klęska. A oni co chwilę jakiś dowcip próbują opowiedzieć albo zrobić! Prezydent Duda próbuje być zabawny. Jakieś dowcipy buduje… I to nikogo nie śmieszy. Rozkładam ręce.  No a leki dla seniorów bezpłatne też się panu nie podobają?  Przecież to jest jakieś kolejne oszustwo. Daj pan spokój…  Leki, mieszkania, 500+, reforma edukacyjna, krótszy wiek emerytalny…  Ale to wszystko to jest propaganda! Jedno osiedle wybudują gdzieś w miejscowości Wigwizdów i powiedzą: no jest, daliśmy, macie!  Pamięta pan, co mówił Siara w Kilerze?  „Mają rozmach, skurwisyny”? No tak, to jedno im trzeba przyznać.  Rozmach jest, musi się pan zgodzić.  Więcej jest krzyku niż rozmachu. A ile konkretów? Nie za wiele. I w tym przewiduję szybki krach. Że ten król jest nagi, to się naprawdę szybko okaże.  Na razie się jeszcze nie okazuje. Wręcz przeciwnie.  Wie pan co mnie najbardziej boli? Ja tak strasznie całe życie chciałem być w Europie. Już mi się wydawało, że jestem. Już, już, witałem się z gąską! I co? I jajco. Znowu do tyłu. Znowu jak jestem za granicą to słyszę: „Polak? A co się tam u was dzieje? Jakieś chore rzeczy…”. No cóż, panie Grzegorzu, chyba jednak nie mogę się tego światełka w tunelu dopatrzeć… Rozmawiał: Grzegorz Wysocki, szef WP Opinie Czytaj także wcześniejszą rozmowę z Jerzym Stuhrem na WP Opinie: Śledzę dzieje głupoty w Polsce. Jest się czego bać  Czytaj również obszerną rozmowę z Maciejem Stuhrem: Wkurzyłem się. Nowa władza zaczęła jak najgorzej"
http://opinie.wp.pl/marcin-makowski-nie-oswajajcie-ekstremizmu-dziennikarz-nie-jest-od-tego-zeby-stac-murem-za-partia-6111914673424513a,"Marcin Makowski: Nie oswajajcie ekstremizmu. Dziennikarz nie jest od tego, żeby stać murem za partią W mediach jest tylko jedna gorsza rzecz od dziennikarza przekonanego o tym, że ma monopol na prawdę. To dziennikarz, który chce na nią nawracać, a wszystkich, którzy idą swoją drogą poucza i uważa za heretyków. Na ten rodzaj prozelityzmu zdobyli się niedawno Bartosz Wieliński, Renata Kim, Przemysław Szubartowicz i Marcin Wojciechowski, którzy niczym z ambony w liście otwartym pogrozili palcem całemu środowisku. Sądzę, że warto wysłać im odpowiedź. Droga Pani Renato, Panowie Bartoszu, Przemysławie, Marcinie. Niedawno, jak rozumiem pełni wzburzenia i obaw nad czarnymi chmurami zbierającymi się nad państwem polskim oraz naszym zawodem, postanowiliście napisać ""list otwarty do dziennikarzy i publicystów"". Otwierające go zdanie zamiast listu, przypomina jednak kazanie. ""Prawda nie leży pośrodku. Prawda leży tam, gdzie leży. Rolą dziennikarza i publicysty jest podawanie prawdy społeczeństwu"" - ogłaszacie wszem i wobec, jak rozumiem, uważając się za wyrocznię i jedynego dysponenta owej prawdy. Ks. Józef Tischner wymienił kiedyś jej trzy rodzaje i mam dziwne przeczucie graniczące z pewnością, że chodzi o tę trzecią, choć nie w nią celowaliście. Cóż, zdarza się. Po przeczytaniu Waszego listu nie mam natomiast wątpliwości, że do jego spuentowania najlepiej pasuje inny, również religijny passus: ""Ubrał się diabeł w ornat i na mszę ogonem dzwoni"".  To po prostu niesamowite, że ze wszystkich dziennikarzy i publicystów akurat Wy, jedne z najbardziej zafiksowanych na swojej narracji osób w branży, postanowiliście mówić całemu środowisku, jak powinno pisać i co myśleć. ""Tu nie chodzi o poglądy. Posiadanie różnych poglądów przez różnych ludzi jest czymś oczywistym i bezdyskusyjnym. Chodzi o to, że wspólnym mianownikiem dla lewicowców, liberałów, konserwatystów, chadeków powinny być zasady demokratycznego państwa prawa"" - twierdzicie. Tymczasem jeśli Wasz list znalazł jakiś wspólny mianownik to tylko ten, że wykpili go i skrytykowali niemal wszyscy. Tak jak chcieliście - od lewa do prawa. Od przedstawicieli Polsatu, przez ""Fakt"", po ""Rzeczpospolitą"". Wiecie dlaczego? Z bardzo banalnego, ale być może niewidocznego z pozycji balona, na które wyniosło Was wasze ego powodu. Nikt nie lubi być pouczany, szczególnie przez ludzi, którzy w swojej karierze dawali dziesiątki przykładów balansowania na granicy partyjnej propagandy. Dla ułatwienia, przykład ze sportu: wyobrażacie sobie Mike’a Tysona piszącego memorandum do bokserów, w którym zarzuca im brak ducha fair-play? Trudno być autorytetem moralnym mając wcześniej kawałek ucha przeciwnika w ustach. Albo gębę pełną frazesów. ""(…) W obliczu bezprecedensowego łamania konstytucji, które ma miejsce w Polsce od listopada 2015 roku, część polskich dziennikarzy i publicystów cofa się przed nazwaniem tego po imieniu, powołując się na zasadę bezstronności"" - oskarżacie całe, nie idące z duchem waszej zajadłej krytyki władzy środowisko. Mało tego, pozwalacie sobie na rzecz o wiele gorszą, wprost dyktujecie co i jak powinniśmy pisać, uważając się za lepszych. ""Obserwujemy przypadki przemilczania, niedopytywania, bagatelizowania lub ‘uzupełniania’ informacji o przykłady z przeszłości, często nieadekwatne, które miałyby rzekomo bilansować podaną wiadomość, stworzyć fałszywą symetrię poprzez sugerowanie, że podobne rzeczy już się działy w przeszłości"" - wyrzucacie swoim kolegom po fachu, jednocześnie nie zauważając, że odsłaniacie tym argumentem prawdziwe intencje listu. Nie chodzi Wam bowiem o obiektywizm, który waży racje i do argumentu podaje kontrargument. Chodzi o to, że skoro Prawo i Sprawiedliwość niszczy demokrację, to nie może być tak, że obok opisu przedziwnej kariery Bartłomieja Misiewicza, ktoś doda ""ale przecież wcześniej nie było inaczej"". Co z tego, że nie było, jeśli teraz jest tak źle, że wszelkie siły i moce przerobowe powinny być rzucone na odcinek walki z kaczyzmem? To w istocie nie walka o prawdę, ale czystej wody propaganda. Za Platformy nie atakowało się partii, bo jej alternatywa była gorsza. Po przegranej nie wytyka się grzechów poprzedniej władzy, bo obecne są niepomiernie większe. Nie przychodzi Wam do głowy, że można robić obie rzeczy na raz? W Waszym liście uważacie drodzy Państwo, że podobne zachowanie nie cechuje obiektywnego dziennikarza, ale jest usprawiedliwieniem dla ludzi słabych, którzy „chcą osłabić moc własnego przekazu po to, by odsunąć od siebie ewentualna oskarżenie o stronniczość lub wspieranie opozycji”. Wam tego z pewnością zarzucić nie można. Tak mocno wyzbyliście się owego lęku przed oskarżeniem o stronniczość, że za rzecz normalną uważacie występowanie w roli agitatorów na manifestacjach politycznych, formalne wspieranie danej partii politycznej i dogmatyczną krytykę rządu. Nie gorszy Was Tomasz Lis wrzeszczący na manifestacji KOD-u, nie oburza Wojciech Czuchnowski, który blokując własnym samochodem kolumny rządowe, nazywa ten pusty gest aktem patriotyzmu. Jan Hartman, który piekli się przy przejeździe Jarosława Kaczyńskiego na grób brata i bratowej na Wawelu to swój gość. Tak mocno pomieszały się Wam porządki, że Wasz ekstremizm zaczęliście uważać za normę, do której każdy powinien doskoczyć. Mateusz Kijowski ma problem z alimentami? Powiedzmy, że gdy mężczyźni idą na wojnę, dzieci muszą cierpieć. Rząd zabiera się za ściganie alimenciarzy? Dodajmy, że to polityczna nagonka na lidera społecznego ruchu sprzeciwu. I tak ad infinitum za każdym razem, gdy fakty świadczą przeciw stojącym po dobrej stronie historii.  Piszecie, że „(…) próba symetrycznego rozdawania razów, po równo, niezależnie od tego, jaki jest stan faktyczny, zyskała już miano symetryzmu. Koncept ten opiera się na założeniu, że prawda leży zawsze pośrodku, i nawet jeśli obecne władze daleko przekraczają dopuszczalne standardy, to należy podążać za nimi, aby nie utracić pozycji leżącej w równej odległości pomiędzy stronami konfliktu”. Jedna z pierwszych zasad erystyki głosi, że aby skompromitować jakiś pogląd trzeba go sprowadzić do absurdu albo doprowadzić do skrajności, uznając za jedyną możliwą wersję. Otóż pragnę Was rozczarować. Istnieje cała paleta odcieni szarości, której można używać w odniesieniu do opisu współczesnej polityki.  Można widzieć spór wokół Trybunału Konstytucyjnego jako zawiniony przez PO, ale z premedytacją zaogniony przez PiS. Da się postrzegać reformę wymiaru sprawiedliwości jako ingerencję w bezstronność trzeciej władzy, jednocześnie część z jej zapisów traktując jako pożyteczne w stosunku do środowiska, które po upadku komunizmu skutecznie zabetonowało się przed każdą ewentualnością zmiany status quo. Można również krytykować wadliwe prawo zezwalające swobodną wycinkę drzew z terenów prywatnych, widząc hipokryzję załamującej ręce Hanny Gronkiewicz-Waltz, za prezydentury której w Warszawie wycięto setki tysięcy drzew. Wy, jak rozumiem, wolelibyście widzieć lament nad wiewiórką, której pękło serce ze smutku nad postępowaniem ministra Szyszko. Naprawdę, musicie uwierzyć, że da się pisać o świecie bez doktrynalnego stawania po jednej czy drugiej stronie konfliktu. Choć jak kiedyś redaktor Renata Kim przekonywała mnie na rozmowie w studio TVN, nie żyjemy w rzeczywistości, która wygląda jak stan wojenny. A skoro tak, nie jest nam potrzebna wojenna retoryka, do której zmierzacie i która stała się waszym dziennikarskim lingua franca. Za akcent humorystyczny Waszego listu uważam natomiast następujący fragment: ""Źle rozumiana zasada bezstronności prowadzi do nieuczciwości intelektualnej, do niepodawania całej prawdy lub wykrzywiania prawdy po to, by wykazać się rzekomą bezstronnością, by zaistnieć na rynku dziennikarskim jako obiektywny, rzetelny, wyważony, daleki od skrajności publicysta"". Faktycznie, Wam braku skrajności zarzucić nie można. Macie jej tak wiele, że aż wylewa się ze stron Waszych gazet, tygodników, portali. Gdy na ulicach Londynu terrorysta rozjeżdżał przechodniów, Przemysław Szubartowicz napisał: ""Dzisiejszy atak w Londynie to efekt międzynarodowego spisku przeciw Kaczyńskiemu. Miał tyle ważnego do powiedzenia. Głową operacji był Tusk"". Jak później tłumaczył, to był taki pastisz narracji PiS-u wobec smoleńska. O to chodzi? Aby minuty po zamachu, gdy konały jeszcze ostatnie ofiary, zamiast wsparcia albo chwili ciszy, rzucać się do brutalnej politycznej połajanki ""bo oni tak robią""? Albo jak redaktor Bartosz Wieliński, z żalem i skargą na rząd lecieć do prezesa niemieckiego Związku Wypędzonych, który zachodnie województwa Polski uważa za odebrane niezgodnie z prawem? Każdy wróg naszego wroga jest naszym przyjacielem? Piszecie, że stoicie po stronie przyzwoitości i na ironię zakrawa fakt, że ""symetryści"" pragną Was pouczać i wzywać do zachowania standardów. Czy ktoś z Was przed publikacją ten list w ogóle przeczytał? Nie widzicie nawet cienia ironii w fakcie, że robicie dokładnie to, o co oskarżacie swoich przeciwników? Że usprawiedliwiacie lustrzane odbicie standardów, o które oskarżacie ""media prawicowe""? Swój list, tak jak rozpoczęliście, tak też kończycie. W uniesieniu, patosie, niczym kaznodzieje opozycji. ""Kto powołując się na źle rozumianą zasadę bezstronności dystansuje się od powinności informowania, a nawet alarmowania społeczeństwa wtedy, gdy to niezbędne, staje się automatycznie współuczestnikiem przez zaniechanie procesu naruszania fundamentów państwa prawa. W przypadkach jednoznacznych należy się zachowywać jednoznacznie"". Szkoda, że nie przyszło Wam do głowy, że zamiast jednoznacznie, można się zachowywać po prostu przyzwoicie. Normalnie. W mediach jest tylko jedna gorsza rzecz od dziennikarza przekonanego o tym, że ma monopol na prawdę. To dziennikarz, który chce na nią nawracać, a wszystkich, którzy idą swoją drogą poucza i uważa za heretyków. Usprawiedliwiając własny ekstremizm nie wymagajcie tego od innych. Tylko tyle, albo aż tyle. Marcin Makowski dla WP Opinii"
http://opinie.wp.pl/j-bradford-delong-sztuczna-inteligencja-i-sztuczne-problemy-6111251165632129a,"J. Bradford Delong: Sztuczna inteligencja i sztuczne problemy Były amerykański sekretarz skarbu Larry Summers poczuł się urażony poglądami swego następcy, Steve’a Mnuchina, dotyczącymi sztucznej inteligencji (AI) i związanych z nią tematów.  Poróżnienie między nimi wydaje się być przede wszystkim kwestią priorytetów i nacisku. Podejście Mnuchina jest dość ograniczone. Sądzi on, że problem poszczególnych technologii, który można streścić w jednym zdaniu jako ""sztuczna inteligencja odbiera miejsca pracy w Ameryce"" jest kwestią ""odległej przyszłości"". Ponadto wydaje się, że Mnuchin kwestionuje wysokie rynkowe wyceny ""jednorożców"", firm o wartości szacowanej na miliard dolarów lub więcej, nie mających zaksięgowanego przychodu (który uzasadniałby ich domniemaną wartość) ani też planu na jego osiągnięcie.  Podejście Summersa jest nieco szersze. Postrzega ""wpływ technologii na miejsca pracy"" bardziej ogólnie i uważa rynkowe wyceny wysoce dochodowych firm technologicznych, takich jak Google czy Apple, za więcej niż odpowiednie. Myślę, że Summers nie myli się co do wizji Mnuchina. Amerykański sekretarz stanu nie powinien odpowiadać na pytania oszczędnie, bowiem ludzie wyciągną daleko idące wnioski nawet ze skąpych wypowiedzi. Wpływ technologii informatycznej na zatrudnienie jest bez wątpienia istotną kwestią, jednakże zniechęcanie do inwestycji w firmy działające w branży wysokich technologii nie leży w interesie społeczeństwa. Z drugiej strony rozumiem wysiłki podejmowane przez Mnuchina, aby ostrzec laików  przed rutynowym inwestowaniem w tzw. zamki na piasku. Ludzie uważają, że warto inwestować w sektor wysokich technologi, ale nie zdają sobie sprawy, że przedsiębiorstwom działającym w tej branży nie jest łatwo uzyskać długotrwałą rentowność. Prawdopodobnie sekretarz stanu ma już wystarczająco dużo na głowie, żeby do tego martwić się jeszcze potencjalnym ""buntem maszyn"". W istocie podsycanie strachu przed robotami i formułowanie wniosków o ""sztucznej inteligencji odbierającej miejsca pracy w Ameryce"" jest bardzo szkodliwe. Istnieją bardziej konstruktywne obszary wymagające skupienia uwagi politycznych decydentów. Jeżeli rząd należycie wywiązuje się ze swych obowiązków, aby zapobiegać  spadkowi popytu, postęp technologii w gospodarce rynkowej nie musi oznaczać rujnowania niewykwalifikowanych pracowników. Jest to tym prawdziwsze, gdy uzyskana wartość pochodzi od pracy człowieka lub urządzeń przez niego skonstruowanych, a nie, jak w średniowieczu, ze skąpych zasobów naturalnych. Karol Marks był jednym z najbardziej światłych i zaangażowanych teoretyków w tym temacie, jednak nawet on nie zdołał spójnie  pokazać, że postęp technologiczny nieodzownie rujnuje niewykwalifikowanych pracowników.  Innowacje technologiczne czynią bardziej przydatną dowolną rzecz produkowaną głównie przez maszyny, aczkolwiek ze stosunkowo mniejszym udziałem niewykwalifikowanej siły roboczej. Sytuacja ta sama w sobie nikogo nie rujnuje. Aby tak się stało, postęp technologiczny musiałby także sprawić, by wszystko, co jest wytwarzane głównie przez niewykwalifikowanych pracowników, było mniej przydatne. To zaś rzadko się zdarza, ponieważ nic nie powstrzymuje stosunkowo tanich urządzeń, obsługiwanych przez niefachowych robotników wykonujących pracochłonne zawody, aby te stały się potężniejsze. Z bardziej zaawansowanymi narzędziami ci pracownicy mogą wytwarzać zdecydowanie bardziej użyteczne przedmioty. Z historycznego punktu widzenia istnieje stosunkowo niewiele przypadków, w których postęp technologiczny w ramach gospodarki rynkowej miał bezpośredni wpływ na zubożenie niewykwalifikowanych pracowników. Były jednak i takie, kiedy maszyny powodowały drastyczny spadek wartości dóbr wytwarzanych w sektorze usług pracochłonnych poprzez takie zwiększenie ich produkcji, by zaspokajały potrzeby wszystkich potencjalnych konsumentów. Klasycznym przykładem tego zjawiska jest  XVIII- i XIX-wieczny przemysł tekstylny Indii i Wielkiej Brytanii. Nowe maszyny wytwarzały dokładnie takie same produkty, co tkacze na ręcznych krosnach, tyle że na masową skalę. Z powodu ograniczonego popytu, konsumenci nie byli już skłonni płacić za ręcznie tkane wyroby. Spadła wartość artykułów wyrabianych w ten sposób, ale nie ceny towarów kupowanych przez niewykwalifikowaną siłę roboczą. Lekcja płynąca z tej historii nie mówi, że należy powstrzymać roboty, lecz że zmuszeni będziemy stawić czoło inżynierii społecznej i politycznemu problemowi utrzymania właściwej równowagi dochodów względnych w całym społeczeństwie.  Aby to osiągnąć, musimy wykonać trzy rzeczy. Po pierwsze, musimy upewnić się, że rządy odpowiednio wypełnią swą makroekonomiczną rolę, utrzymując stabilną gospodarkę o niskim bezrobociu, tak aby rynki mogły prawidłowo funkcjonować. Po drugie, musimy dokonać podziału bogactwa, aby utrzymać sprawiedliwy podział dochodów. Nasza gospodarka rynkowa powinna raczej promować niż osłabiać społeczne cele, które zgadzają się z naszymi wartościami i moralnością. Wreszcie, po trzecie, pracowników należy edukować i szkolić w używaniu coraz bardziej zaawansowanych technologicznie narzędzi (szczególnie w przemysłach o dużej pracochłonności), tak aby mogli wytwarzać pożyteczne produkty, na które stale jest popyt. Wszczynanie alarmu o ""sztucznej inteligencji odbierającej miejsca pracy"" w żadnym stopniu nie przyczynia się do dokonania wyżej wymienionych zadań. Mnuchin ma rację: sekretarz skarbu nie powinien zajmować się ""buntem maszyn"". J. Bradford Delong"
http://opinie.wp.pl/karolina-korwin-piotrowska-bikini-czelendz-6110925990197377a,"Karolina Korwin-Piotrowska: Bikini czelendż Jesteś gotowa na bikini czelendż? Czy twoje ciało zasługuje na to, by je pokazać publicznie? To pytanie, które zadają sobie miliony udręczony przedstawicielek płci niegdyś pięknej, a dzisiaj przerażonej.  Jedna celebrytka, by schudnąć, je wyłącznie kanapki z chrupkim pieczywem i z białym serem. Po kilku dniach zaprzyjaźniony projektant nie musi ukrywać jej nadwagi. Nadwaga jest obrzydliwa. Jest fuj. Trzeba ją ukryć. Natychmiast.  Inna celebrytka popiera zaś detoks bezglutenowy i bezlaktozowy. Wykluczenie nabiału też działa rewelacyjnie. Wszystko po to, by nie być pączkiem w oczach swego mężczyzny, który nie lubi pączków. Nie tylko jeść. Pączek jest fuj. Jest obrzydliwy. Trzecia celebrytka pije specjalny zdrowy koktajl w 40 minut po obudzeniu, a potem je na śniadanie kaszę. Kolejna nie je pieczywa. Chleb to zło. Gluten to zło. A poza tym jest niemodny. Inna wciąga tylko roślinki, weganka na całego, maryśkę też pewnie z upraw ekologicznych tylko non stop pali. Zdrowy tryb życia ponad wszystko.  Kolejna jest na diecie sokowej, co pokazuje na Instagramie, diecie zafundowanej przez jakąś firmę, bo hashtag się zgadza. Jeszcze inna zajada się dla zdrowia i sylwetki olejem kokosowym, choć ze świecą szukać zawodowego dietetyka, który poleci go komukolwiek na trzeźwo. Po wypiciu paru głębszych chyba też. Inna zaś wreszcie schudła i wali nas po twarzy w swoich mediach społecznościowych swoim widowiskowo odchudzonym zadkiem w obcisłych spodniach konkretnej firmy.  Wybiedzone i wystylizowane kobiety, które mają odwagę mówić innym, jak mają żyć, z twarzami będącymi szaloną wariacją na temat efektów kursu na lekarza medycyny estetycznej w weekend, dyktują nam też, co mamy wprowadzać do organizmu i w jakiej ilości, by sprostać nierealnym normom estetycznym serwowanym przez media i reklamę.  Podstawowe pytanie na tak zwanych „salonach” brzmi: „Na jakich pudełkach jesteś? I czy na sokach tylko?”. W mediach od stycznia, zaraz po wyjściu z posylwestrowego kaca, terroryzują nas zestawy ćwiczeń na brzuch, uda, biceps, nogi i biust. Celebrytki atakują nas swoimi wyćwiczonymi ciałami, koniecznie w bikini, bywa, że w rajskich okolicznościach przyrody, jakby jakiekolwiek inne ciało nie pasowało do widoku palmy, morza i leżaczka na plaży i hashtagu #chill. Ciało kobiety ma być dzisiaj jak idealne ciało lalki z sex shopu, jak ciało zapalonego guru fitnessu, jak ciało maniaka sportu. W przeciwnym razie… wiadomo. Won stąd. Ale oczywiście wersja oficjalna brzmi tolerancyjnie, bo taka moda i poprawność polityczna. Przecież nikt w oczy nie powie: schudnij wreszcie, bo nie da się na ciebie patrzeć, grubasie. Oficjalna wersja brzmi więc: „pokochaj siebie”, zaakceptuj swoje ciało, kochane krągłości i wszystko inne też. Ale najlepiej nie żryj tyle.  Dlaczego tak się dzieje? Bo nadchodzi lato, a wraz z nim najbardziej upokarzająca rywalizacja w konkurencji „bikini czelendż”, czyli masz być gotowa na to, by pokazać się na plaży. Jeśli nie, to poszła won. Celebrytki mogą, aktorki mogą, piosenkarki też mogą, to ty tym bardziej. Zasuwaj bidulo, aż zemdlejesz z głodu, padniesz z wyczerpania, a twoje jelita powiedzą wreszcie dość, wymęczone dietami, sokami albo branymi hurtowo tabletkami na przeczyszczenie. Bo wszystko robisz przecież dla zdrowia. Tu nie chodzi o narcyzm, ekshibicjonizm, marketing, tuszowanie kompleksów opłaconych przez pewne firmy znanych kobiet, które wciskają ci każdy szajs za konkretną kasę. Tu chodzi tylko o twoje zdrowie… O długie, cudowne i zdrowe życie, na jakie zasługujesz, prawda? A że po drodze patrząc w lustro będziesz miała ochotę strzelić sobie w łeb, skoczyć pod samochód albo ubrać w maskującą burkę to inna bajka. Zawsze można tyle nie żreć, prawda? To jak wyglądasz jest dzisiaj przepustką do spokojnego życia, do sławy, uzyskania lajków i uniknięcia hejtu na grubą krowę, ewentualnie wielkiego wieloryba albo tłustą świnię, która o siebie nie dba. Na siłowniach, w fitness klubach, we współczesnych kościołach nowego stylu życia, uzbrojonych w rekordową liczbę luster, w których można się przejrzeć, cyknąć fotkę na Insta i zlustrować swój sześciopak, wszyscy spoceni wierni miast zwyczajowych zdrowasiek, odmawiają ilość spalonych kalorii. Takie mamy czasy.  Zastanawialiście się, jak w ogóle żyły nasze matki? Babki? Prababki? Jak dawały sobie radę latem, kiedy słońce zachęcało, by odkryć trochę ciała i dać się popieścić jego promieniom? Jak one żyły? Czy wychodziły z domu latem? Czy się wstydziły? A może po prostu szły na piasek, kładły na nim ręcznik, a potem siebie, bez względu na rozmiar i wagę oraz grubość warstwy tłuszczu pod skórą i miały radość z lata. Z odpoczynku, słońca i spokoju, a nieliczne tylko paradowały po plaży czy deptaku, prezentując wyćwiczone, zagłodzone albo odessane ciała.  A my, maksymalnie i masochistycznie wymęczone wszelkimi morderczymi detoksami i dietami, spałowane do krwi ostatniej dobrymi radami celebrytek, z biednymi jelitami wołającymi o ratunek i choćby o kawałeczek ekologicznego banana po 20 zeta za kilogram, wyćwiczone, wyżyłowane, przerażone wizją widoku swego ciała i cielesności w ogóle, spięte i wkurzone, pojawiamy się na piachu i jedyne, o czym marzymy, to paść trupem. Idzie lato, wyrzuć poradniki o chudnięciu, wywal wagę i banany po 20 zeta. Zjedz hamburgera i połóż się na ręczniku. Żyj wreszcie, wymęczona i osaczona kobieto XXI wieku, który pod pozorami politycznej poprawności, feminizmu, zrównania praw, robi z ciebie robota, którego jedynym celem jest poranne wypróżnienie się i wypicie koktajlu z jakiegoś syfu, a wszystko to w celu uzyskania figury, która wygra „bikini czelendż”.  Walić to. Centralnie. Mamy jedno życie. Czy chcemy je spędzić na upokarzającym, nieustannym ważeniu się, mierzeniu i liczeniu kalorii oraz na porównywaniu się z nierealnymi wzorami z przefiltrowanego Instagrama?  Karolina Korwin-Piotrowska dla WP Opinie"
http://opinie.wp.pl/grzegorz-wysocki-lech-kaczynski-jak-chrystus-zaloba-jak-cyrk-pierwsze-dni-lewicy-po-10-kwietnia-6110578403485825a,"Grzegorz Wysocki: Lech Kaczyński jak Chrystus, żałoba jak cyrk. Pierwsze dni lewicy po 10 kwietnia  Co powinna zrobić lewica – czy szerzej: nie-prawica – z katastrofą smoleńską? Zignorować i przemilczeć, wyszydzić i obśmiać, a może podejść do sprawy z pełną powagą, konkurencyjną wobec patosu tak charakterystycznego dla ""wrogiego"" obozu? Nawet na siłę szukać sensu w bezsensie, przynajmniej próbować zrozumieć tych, którzy taką potrzebę rzeczywiście odczuwali czy raczej poszukiwanie sensu zaliczać do zachowań z gruntu irracjonalnych i śmiesznych?  By sprawdzić, co w pierwszych dniach po 10 kwietnia 2001 roku pisali lewicowi intelektualiści, publicyści i pisarze i czy dzisiaj, sześć lat później, można z tych tekstów wyciągnąć jakąś lekcję, warto przede wszystkim sięgnąć do tekstów zebranych w tomie ""Żałoba"" (Wyd. Krytyka Politycznej). Zbiór tych pisanych ""na gorąco"" komentarzy, artykułów, polemik i szkiców w mniejszym stopniu – wbrew intencjom wydawcy – jest kroniką pierwszych 10 dni po katastrofie smoleńskiej, a w większym – mniej lub bardziej zamierzoną – próbą zmierzenia się lewicowych intelektualistów, polityków i dziennikarzy z tematem, z którym, zwłaszcza po samej tragedii, nikt mierzyć się nie chciał ani nie umiał.  Strach przed zbiorowymi emocjami Redaktorzy ""Krytyki Politycznej"" już w pierwszych dniach po 10 kwietnia wyszli jednak z słusznego (i dość patetycznego, jak większość deklaracji z tamtego czasu) założenia, że ""idee demokracji, wolnego słowa i krytycznego myślenia"" należy wcielać w życie ""nie tylko w okresie politycznej codzienności, ale także, a może przede wszystkim, w tych chwilach szczególnych, gdy dochodzi do wielkiej tragedii i wielkich zbiorowych emocji"". W efekcie otrzymaliśmy zbiór tekstów, który z każdą kolejną stroną – a więc z każdym kolejnym dniem po katastrofie – w coraz mniejszym stopniu jest ""pamiątką wspólnego przeżywania tragedii i żałoby"", a coraz bardziej staje się rozprawą z różnymi formami polskości, katalogiem lewicowych i prawicowych lęków, fobii, resentymentów i traum, refleksją nad zbiorowymi uniesieniami oraz mocną polemiką z jedyną obowiązującą – zwłaszcza na początku – narracją polityczną.  Pierwsze teksty opublikowane przez lewicowych autorów po katastrofie niewiele się jeszcze różniły od innych wczesnych komentarzy i wspomnień publikowanych wtedy na różnych łamach. Również chronologia tekstów w ""Żałobie"" zdaje się więc potwierdzać powszechny charakter ""niesamowitego zjednoczenia Polaków"" tuż po 10 kwietnia (z jednym wyjątkiem, o którym niżej). I tak, Sławomir Sierakowski wspomina zmarłego Tomasza Mertę (""Idee wcielał w życie. Także w nasze życia""), a David Ost pisze o ""sympatii Kaczyńskiego wobec maluczkich"" i śmierci Anny Walentynowicz, ""prawdziwie legendarnej postaci"". Magdalena Środa we wspomnieniu Izabeli Jarugi-Nowackiej cytuje słowa ks. Twardowskiego o tym, byśmy spieszyli się kochać ludzi, bo tak szybko odchodzą, a Henryka Krzywonos w krótkim komentarzu o Lechu i Marii Kaczyńskich wyznaje, że 10 kwietnia 2010 roku jest najsmutniejszym dniem w jej życiu. Joanna Kluzik-Rostkowska – wciąż mówimy o łamach ""Krytyki Politycznej""! – wspomina ""bardzo ważne kobiety"" z PiS-u, które zginęły w katastrofie, a Adam Ostolski żegna się z Grażyną Gęsicką.  Czytając dzisiaj te pierwsze teksty , można sobie przynajmniej w części zrekonstruować w głowie atmosferę pojednania tuż po 10 kwietnia, a jednocześnie – pamiętając o późniejszych wydarzeniach, wojnie polsko-polskiej i politycznym używaniu i zużywaniu Smoleńska przez wszystkie możliwe strony konfliktu – trudno w to wszystko dzisiaj uwierzyć. Michał Bilewicz, wspominając pierwsze dni po katastrofie, mówił o masach ludzi z kwiatami i zniczami pod siedzibą SLD na Powiślu. ""Czy jesteśmy dziś w stanie wyobrazić sobie ludzi idących pod siedzibę SLD z powodu Smoleńska?"" – pyta retorycznie Bilewicz siedem lat później. Pierwsze teksty lewicowych autorów dają o tej powszechnej – i bardzo krótkiej – żałobie pewne pojęcie, ale już na starcie na tym grupowym portrecie widzimy pierwsze rysy i pęknięcia. Ofiary polityki śmierci Mowa o ""Polityce śmierci"" Cezarego Michalskiego (12 kwietnia 2010, dzień trzeci), w którym publicysta uderza – zwłaszcza biorąc pod uwagę ówczesną atmosferę – mocno: ""Szanuję ludzi, nie szanuję symbolu. […] Nie szanuję Katynia jako symbolu polityki historycznej, polityki śmierci"". Michalski ostro przeciwstawia się metodzie politycznej zbudowanej na fascynacji śmiercią, wzajemnym szantażowaniu się i budowaniu ""hierarchii ofiar"" oraz używania pamięci historycznej jako ""maczugi w polityce wewnętrznej i zewnętrznej"". Publicysta przyznaje, że najbardziej żal mu tych ""zakładników nie swojej doktryny"", tj. tych ofiar katastrofy, które nie wyznawały ""doktryny polityki historycznej, a jednak na jej ołtarzu zostali złożeni"", a więc np. Izabeli Jarugi-Nowackiej, Tomasza Merty, załogi samolotu, BOR-owców.  Kolejnego dnia w felietonie ""Katastrofa polityczna"" jeszcze mocniej uderza Roman Kurkiewicz, lewicowy publicysta, ówczesny felietonista ""Przekroju"", który podkreśla, że może już czas, by zapytać wprost o to, czy katastrofa pod Smoleńskiem nie była ""kolejną odsłoną z wielowiekowej historii głupoty polskiej"". Kurkiewicz przewiduje, że zapewne już za chwilę pojawią się ""wątki spisku, zamachu, podejrzeń"" i – podobnie jak Michalski – twierdzi, że ofiary wypadku nie są przede wszystkim ofiarami wysłużonego samolotu, tajemniczej mgły czy fatalnego lotniska, ale polityki historycznej.  Tego samego dnia Tomasz Piątek w tekście ""Cierplarnia"" pisze, że efektem tego, co się stało nie jest Żałoba, lecz… Zagłoba Narodowa: ""Oficjalnie tężejemy w łatwej, odruchowej, przetrenowanej od wieków pozie bólu i męczeństwa. Nieoficjalnie i podskórnie jednak nadal myślimy. Skoro myśleć oficjalnie nie wolno, myślimy półoficjalnie, rynsztokowo, szczurzo, ulicznie – intensywnie, ale prymitywnie i nietrzeźwo"". Co ciekawe, jednocześnie w swoim wyznaniu publicysta broni prawa do wiary w spiskowe teorie: ""zakładanie, że nigdy i nigdzie nie było żadnego spisku, jest równie szalone, jak zakładanie, że spisek jest zawsze i wszędzie"".  Katastrofa absurdalna do kwadratu?  Ważnym wątkiem posmoleńskich tekstów lewicowych autorów jest ich reakcja i próba ustosunkowania się do poszukiwania sensu w czymś tak bezsensownym i absurdalnym jak losowa katastrofa. Zaczyna czwartego dnia Jakub Majmurek, który pisze o tym, że śmierć polityków we wraku płonącego samolotu jest ""naprawdę absurdalna, nie świadczy sama przez się o niczym, poza swoim własnym nonsensem"".  Ale radykalizmem w tępieniu poszukiwania sensu wszystkich autorów przebija chyba filozofka Małgorzata Kowalska artykułem  ""Przerwany poród sensu"", gdzie czytamy: ""Absurdalna do kwadratu była sama katastrofa. […] W podejmowanych tu i ówdzie próbach odkrycia w tym przypadku sensu – czy to zbrodniczego, czy opatrznościowego – można widzieć tylko rozpaczliwą reakcję na jego ewidentny brak. Zdarzyło się – po prostu, bez motywu i bez celu, po nic. Na przekór wszelkim projektom"".  Innym istotnym wątkiem tekstów zebranych w ""Żałobie"" jest – kompletnie już dzisiaj zapomniany i nieaktualny – temat polsko-rosyjskiego pojednania i ""niesamowitego ocieplenia stosunków polsko-rosyjskich"". I dalej – wątek ""drugiego Katynia"", symbolicznego i mitotwórczego potencjału czy też obciążenia katastrofy smoleńskiej, narzucających się mimo woli skojarzeń i analogii. Nawet słynny politolog Ivan Krastev również już w pierwszych dniach po 10 kwietnia nie miał wątpliwości, że teorie spiskowe będą się mnożyć, tak wielka jest ""symbolika tych śmierci"": ""Jeden z najostrzejszych krytyków Rosji i jego najzdolniejszy generał zginęli w tym samym miejscu, gdzie 70 lat wcześniej wymordowano elitę Polski. KGB czai się w narodowej wyobraźni Polaków i trudno będzie wyciszyć podobne podejrzenia"".  Triumf śmierci, Kaczyński jak Chrystus Za jeden z najważniejszych – i najmocniejszych – tekstów opublikowanych w pierwszych dniach po katastrofie można uznać chyba ""Polski triumf Tanatosa"", w którym Agata Bielik-Robson domaga się, by Polacy poddali się zbiorowej psychoanalizie. Szczególnie chodzi o to, by na kozetce położyć tych Polaków, którzy po 10 kwietnia dostali zastrzyk wyjątkowo złej i toksycznej energii: ""Ten triumf Tanatosa, którym teraz upaja się polska prawica, wprost woła o psychoanalityczną interwencję"". Bielik-Robson twierdzi, że po kilku pierwszych dniach ""szoku i autentycznego smutku, co mądrzejsi już trzeźwieją"" i zaczynają dostrzegać, co się święci. A święci się, zdaniem filozofki, śmierć.  Bielik-Robson, odwołując się do logiki polskiego mesjanizmu, pisała, że tragiczna i bezsensowna śmierć Lecha Kaczyńskiego stała się w oczach jego wyznawców ""magicznym symbolem"" i działa podobnie jak… ""ukrzyżowanie Jezusa, jako znak prawdy, nadający nowe znaczenie całej jego działalności za życia"". I dalej: ""Z czegoś nie całkiem poważnego, co raczej przypominało dziecinne pobrzękiwanie szabelką […], przekształciła się ona w święty plan, sakralną misję, której celem – jak zawsze  - było uświadomienie światu, temu złemu obojętnemu światu, zajętemu tylko swoimi interesami, że Polska jest ""Chrystusem narodów""."".  Bielik-Robson podkreśla, że ""absolutna wielkość prezydenta Kaczyńskiego"" ujawniła się dopiero za sprawą jego śmierci: ""On, upokarzany za życia, wywyższony po śmierci. On, za życia bezsilny wobec swoich wrogów, którzy czynili zeń postać groteskową – po śmierci przemieniony, dający nową siłę do walki swym szeregom: Gloria victis! Komedia uwiarygodniona i zniesiona przez tragedię"". Zdaniem filozofki śmierć służy tutaj za ostateczny argument i żadna dyskusja nie jest właściwie możliwa. Wobec ""objawionej"" nagle prawdy o wielkości Lecha Kaczyńskiego, ""wszyscy, którzy byli złego zdania o jego prezydenturze, muszą zamilknąć, ukorzyć się, a najlepiej posypać sobie głowę popiołem i umrzeć ze wstydu"".  Cyrk, dwa razy Katyń, powrót plemion Kolejne dni od katastrofy, kolejne – coraz mocniejsze, coraz bardziej krytyczne, coraz mniej koncyliacyjne – teksty, wypowiedzi i komentarze lewicowych autorów, dziennikarzy, publicystów, artystów, pisarzy. Dzień ósmy. Reżyserka Małgorzata Szumowska przyznaje, że boi się takiej żałoby. Pisze o cyrku, który w Polsce nazywamy żałoba narodową. O absurdalnych zachowaniach stadnych i zbiorowej histerii. ""Dla mnie to jednak straszne i tyle. Niesie ze sobą groźne konsekwencje, zafałszowanie rzeczywistości, narodowościowe wzloty. […] Boję się rozszlochanego narodu nad trumnami, oszalałych haseł ""Polska Chrystusem Narodów"" i ludzi w bejsbolówkach owiniętych biało-czerwoną flagą"" – czytamy.  Dzień dziewiąty. Pisarz Janusz Rudnicki przypomina, że ""śmierć w wyniku tragicznego wypadku nie jest śmiercią bohaterską"" oraz, że ""dwa razy Katyń to rzecz tragiczna, ale trudno, stało się"".  Dzień dziesiąty. Pisarka Olga Tokarczuk w tekście ""Znowu zaczynamy przypominać plemię"", którego krótsza wersja ukazała się także na łamach ""The New York Times"", pisze o swej rosnącej bezradności zamieniającej się w złość i przerażenie. W konstatacji podkreśla: ""Mam dość budowania naszej wspólnej tożsamości wokół pogrzebów, marszów żałobnych, celebrowania ofiar, martwych ciał, nieudanych powstań i śmierci"". Pisarce marzy się nowoczesne polskie społeczeństwo i wspólnota, której nie określają ""narodowe traumy i poczucie historycznego okaleczenia, ale osiągnięcia, poczucie własnej wartości i pomysły na przyszłość"".  * Zdaje się, że lewica miała – i wciąż ma – ze Smoleńskiem dużo większy problem niż prawica. Z czego to wynika? Czy, jak mówi reżyserka Magdalena Łazarkiewicz, ludziom wierzącym rzeczywiście łatwiej jest pokonywać tego rodzaju traumy, bo mają ""oparcie w swoim światopoglądzie"", w instytucji Kościoła i w ""przyjętej obrzędowości""? A może chodzi o poczucie winy części publicystów i komentatorów, którzy wcześniej byli mocno krytyczni wobec prezydentury Lecha Kaczyńskiego i nagle, po 10 kwietnia, zostali – czasami wprost – oskarżeni o współudział w zbrodni? Albo jeszcze inaczej – może idzie przede wszystkim o strach przed zbiorowymi uniesieniami, przed narodową żałobą i przed wielkimi emocjami, które – jak czytamy już we wstępie do ""Żałoby"" – prowadzą nie tylko do wielkich rozczarowań, ale także do wielkich błędów? I czy rację ma Michał Łuczewski, który dzisiaj, kilka lat od tragedii  – mówiąc o osobach, które ""mają dość Smoleńska"" i które o tym temacie nie chcą już słyszeć – mówi o ""wypieraniu traumy"" i ""mechanizmie obronnym""?  Pytania można mnożyć, choć oczywiście z odpowiedziami nie będzie już tak łatwo. Wszystkie są po części prawdziwe, żadna nie jest do końca wystarczająca. ""Żałoba"" pozostaje ważnym i poruszającym, a w wielu miejscach też mocnym, kontrowersyjnym, może nawet oburzającym i wyprowadzającym z równowagi świadectwem tego, jak autorzy z tzw. lewej strony próbowali zmierzyć się z katastrofą, żałobą i traumą smoleńską już w pierwszych dniach po 10 kwietnia. Dzisiaj, kiedy ""Smoleńsk"" jest już tematem tak zużytym i wykorzystanym, skrajnie upolitycznionym i zideologizowanym, czyta się ten tom trochę jak zapowiedź wojny domowej, która zbliża się do naszych bram. Ale że wojna wybuchnąć musi, to pewne. Przynajmniej po kilku pierwszych dniach ""cudownego zjednoczenia"" ""wszystkich Polaków"".  Grzegorz Wysocki, WP Opinie  Grzegorz Wysocki - szef WP Opinie. Wcześniej m.in. wydawca strony głównej portalu oraz redaktor działu WP Książki. Dziennikarz, krytyk literacki, były felietonista ""Dwutygodnika"". Publikował m.in. w ""Gazecie Wyborczej"", ""Dużym Formacie"", ""Tygodniku Powszechnym"", ""Polityce"" i ""Książkach"". Absolwent dziennikarstwa i komunikacji społecznej na Uniwersytecie Jagiellońskim."
http://opinie.wp.pl/joseph-stiglitz-rosyjski-regres-6113298304264321a,"Joseph Stiglitz: Rosyjski regres  Minęło ćwierć wieku od końca zimnej wojny, a Zachód i Rosja znów mają na pieńku. Tym razem, przynajmniej po jednej stronie, widać dość wyraźnie, że stawką jest geopolityka, a nie ideologia. Zachód na wiele sposobów wspierał demokratyczne ruchy w obszarze posowieckim, z entuzjazmem przyjmując kolejne ""kolorowe"" rewolucje, które wymieniły dyktatorów na bardziej elastycznych liderów - przy czym nie wszyscy okazali tymi oddanymi demokratami, za których się podawali. Wiele krajów byłego bloku wciąż znajduje się pod kontrolą autorytarnych przywódców. Niektórzy, jak Władimir Putin, zbudowali przekonującą fasadę demokratycznych wyborów - i są w tym znacznie bardziej wiarygodni niż ich komunistyczni poprzednicy. Sprzedają swój system ""nieliberalnej demokracji"" jako rozwiązanie pragmatyczne, a nie jakąś uniwersalnie obowiązującą teorię. Twierdzą po prostu, że dzięki niej są bardziej skuteczni.  To zdecydowanie skuteczna strategia jeśli chodzi o rozbudzanie narodowych sentymentów i zdławienie opozycji politycznej. Nieco gorzej poszło im w innych dziedzinach: nie udało się zbudować długofalowego wzrostu gospodarczego. Dzisiejsze PKB Rosji, która jeszcze nie tak dawno była jedną z dwóch światowych potęg, wynosi zaledwie 40 proc. PKB Niemiec i niewiele ponad 50 proc. Francji. Pod względem spodziewanej długości życia, Rosja zajmuje 153 miejsce na świecie - zaraz za Hondurasem i Kazachstanem.  Dochód per capita plasuje Rosję na 73 miejscu na świecie (wg parytetu siły nabywczej), a zatem znacznie poniżej poziomu byłych sojuszników z Europy środkowej i wschodniej. Kraj wyzbył się przemysłu i znakomitą większość obecnego eksportu stanowią zasoby naturalne. Rosja nie przekształciła się w ""normalną"" gospodarkę rynkową, ale raczej specyficzny rodzaj kapitalizmu opartego na kolesiowskich układach między oligarchami. W niektórych kwestiach Rosja nadal udaje gracza znacznie wyższej ligi - np. jeśli chodzi o broń nuklearną. Wciąż ma prawo weta w ONZ. Jak pokazała afera z hakowaniem Partii Demokratycznej w USA, Rosja nadal ma znaczące zasoby cybernetyczne, które pozwalają jej solidnie namieszać w Zachodnich wyborach.  Niebezzasadna jest obawa, że takie włamania będą się powtarzać. Zważywszy, że prezydent USA Donald J. Trump ma powiązania z podejrzanymi typami z najbliższego otoczenia Putina, Amerykanie mają powody, aby obawiać się wpływu Kremla na sytuację w Stanach. Być może część z tych niepokojów zostanie wyjaśniona w czasie toczącego się śledztwa. Wielu obserwatorów wiązało z Rosją, czy całym blokiem sowieckim, znacznie większe nadzieje. W momencie upadku żelaznej kurtyny po siedmiu dekadach komunizmu, jasne było, że transformacja ustrojowa nie będzie łatwa. Ale zważywszy oczywistą przewagę gospodarki wolnorynkowej nad systemem który właśnie się rozpadał, Zachód spodziewał się, że gospodarka rosyjska rozkwitnie, a obywatele odzyskają głos.  Na takie pytania nigdy nie ma definitywnej odpowiedzi: nie zaczniemy historii na nowo. Ale jestem zdania, że rosyjska transformacja to przede wszystkim produkt błędnych założeń konsensusu waszyngtońskiego. Ten typ myślenia zdominował okres transformacji; reformatorzy dążyli do reprywatyzacji za wszelką cenę, nie bacząc na jej realne koszty. Najważniejsze było tempo: reformatorzy chcieli błyskawicznie stworzyć instytucje potrzebne do funkcjonowania wolnego rynku.   Piętnaście lat temu, kiedy pisałem ""Globalizację"", twierdziłem m.in., że gospodarcza ""terapia szokowa"" okazała się totalną porażką. Obrońcy tej doktryny argumentowali wówczas, że to za wcześnie, żeby ocenić jej realne skutki, i że będzie je można ocenić dopiero w dłuższej perspektywie.  Dziś, ponad ćwierć wieku od rozpoczęcia transformacji,  wcześniejsze obserwacje potwierdziły się. Ci, którzy wierzyli, że prawa własności automatycznie zaowocują szacunkiem dla państwa prawa, byli w błędzie. Paradoksalnie, dziś dystans dzielący Rosję i wiele innych krajów transformacji ustrojowej od bogatych państw Zachodu jest większy niż kiedykolwiek. Produkt krajowy brutto niektórych gospodarek regionu jest obecnie niższy niż na początku transformacji.  Wielu Rosjan uważa, że Departament Stanu USA celowo wdrażał politykę konsensusu waszyngtońskiego aby osłabić Rosję.  Raport opublikowany przez magazyn ""Institutional Investor"" w 2006 roku pokazał dobitnie skalę korupcji w ekipie ekspertów Harvarda, która miała ""pomóc"" Rosji w okresie transformacji, co tylko dodatkowo wzmocniło podejrzenia strony rosyjskiej.  Sądzę jednak, że wyjaśnienie tej porażki jest dużo prostsze: błędne założenia, nawet przy najlepszych intencjach, mają poważne konsekwencje. W Rosji stworzono niemal nieograniczone możliwości nadużyć dla tych, których  jedyną motywacją był egoizm i żądza pieniędzy. Dziś widać jasno, że Rosja potrzebowała mechanizmów zapewnienia dystrybucji dóbr, a nie polityki zmierzającej do stworzenia klasy oligarchów.  Porażka Zachodu nie powinna nas zniechęcić do prób zaprowadzenia demokratycznego ładu, respektowania prawa międzynarodowego i praw człowieka. Stany Zjednoczone walczą teraz o to, aby ekstremistyczne posunięcia administracji Trumpa - od zakazu wjazdu dla muzułmanów, przez antynaukową politykę klimatyczną czy brak poszanowania międzynarodowych umów handlowych - nie stały się nową normą. Ale łamanie prawa przez inne kraje, jak np. działania Rosji na Ukrainie, też nie mogą stać się normą.  Joseph Stiglitz Joseph Stiglitz - ekonomista, laureat Nagrody Banku Szwecji im. Alfreda Nobla w dziedzinie ekonomii, wykłada makroekonomię w Columbia University. Autor m.in.: ""Globalizacji"" i ""Ceny nierówności""."
http://opinie.wp.pl/turcja-zmienia-ustroj-na-prezydencki-czy-erdogan-zostanie-sultanem-6112755391711361a,"Turcja zmienia ustrój na prezydencki. Czy Erdogan zostanie sułtanem? Turcy zagłosowali za zmianą ustroju na prezydencki i powierzyli swoją przyszłość jednemu człowiekowi – Recepowi Tayyipowi Erdoganowi. Krytycy prezydenta twierdzą, że marzy mu się sułtanat i to znacznie bardziej ponury, niż kolorowe obrazy pięknych bohaterów ""Wspaniałego Stulecia"". Niedzielne referendum konstytucyjne niewielką większością głosów wygrał prezydent Erdogan. Propozycję zmiany ustroju poparło 51,4 proc. głosujących. To najpoważniejsza reforma kraju od czasu upadku Imperium Osmańskiego i utworzenia współczesnej, świeckiej republiki przez Mustafę Kemala Ataturka. Propozycja przyjęta przede wszystkim głosami wyborców spoza wielkich miast zakłada likwidację stanowiska premiera i powierzenie władzy prezydentowi rządzącemu za pomocą dekretów. Głowa państwa będzie też nadzorować wymiar sprawiedliwości, co oznacza dalsze osłabienie trójpodziału władzy, choć nawet teraz trudno sędziów podejrzewać o niezależność.  W teorii przywódca wybierany w wyborach powszechnych będzie mógł jedynie dwukrotnie piastować urząd. W praktyce wybieg proceduralny umożliwi pozostawanie u władzy przez niemal trzy pięcioletnie kadencje. Opozycja grzmi i wieszczy koniec demokracji. W rzeczywistości referendum oznacza akceptację ustroju od lat modyfikowanego przez Erdogana, którego krytycy nie przypadkiem nazywają ""sułtanem"". Polityk długo i z uporem budował swoją pozycję i apelował o zmianę konstytucji. Najpierw był burmistrzem Istambułu, później przez jedenaście lat był szefem rządu z ramienia Partii Sprawiedliwości i Rozwoju (AKP), a teraz, od 2014 r. jest prezydentem. Referendum konstytucyjne potwierdziło pakiet reform przyjętych przez parlament na początku roku. Sformalizowało sytuację, która w praktyce istnieje od nieudanego, wojskowego zamachu stanu. Bunt wojskowych i próba puczu przeprowadzona latem ubiegłego roku umożliwiła Erdoganowi przeprowadzenie czystek w armii, sądach i służbie cywilnej, a nawet w prasie. Najbardziej wpływowy polityk w kraju zyskał też możliwość wydawania dekretów pomimo tego, że w zamyśle twórców państwa prezydent powinien przede wszystkim pełnić funkcje reprezentacyjne.  Dyktatorskie zapędy, brak poszanowania prawa, w tym łamanie praw człowieka, a także dławienie wolności słowa i brutalne rozprawianie się z opozycją to część zarzutów stawianych Edoganowi przez opozycjonistów, którzy równocześnie krytykowali organizację referendum. Zadziwiające, że pomimo kontroli nad mediami, zaledwie połowa wyborców poparła nową wizję kraju. Po ogłoszeniu wyników kilka tysięcy mieszkańców Stambułu protestowało przeciwko wyborczemu oszustwu.  Zwolennicy Edrogana tłumaczą, że parlament nadal będzie  mógł odrzucać prezydenckie dekrety, a przejrzysta i silna struktura władzy jest konieczna w trudnej sytuacji kraju. Turcja ma poważne problemy gospodarcze i toczy wojnę domową z Kurdami.  Pozycja Ankary w regionie też jest bardzo skomplikowana. Turcja przez lata oskarżana była o wspieranie, albo przynajmniej tolerowanie islamistów z Państwa Islamskiego. Teraz zaangażowała się w interwencję w Syrii, która oficjalnie wymierzona jest w ISIS, choć głównym jej celem jest osłabianie Kurdów. W wyniku zewnętrznych i wewnętrznych konfliktów Turcja jest celem częstych zamachów terrorystycznych, a politycy w Ankarze lawirują pomiędzy Moskwą, Waszyngtonem i Brukselą. Europa stała się bardzo wygodnym argumentem w przedreferendalnej kampanii. Politycy AKP oskarżali europejskich polityków o dyskryminację i wręcz nazistowskie zapędy. Prezydent Erdogan podsycał rozczarowanie Europą wśród Turków, którzy czują się wykorzystani przez Brukselę. Unia obiecała pieniądze, zniesienie wiz i perspektywę członkostwa za powstrzymanie fali uchodźców, którzy z Syrii kierowali się na Bałkany i dalej na północ. Turcy uważają, że wywiązują się z danego słowa zwłaszcza, że przyjęli 3 mln Syryjczyków. Z kolei Bruksela, ich zdaniem, nie tylko nie realizuje obietnic, ale także ich poucza i krytykuje.  Wkrótce po ogłoszeniu przez prezydenta Erdogana zwycięstwa w referendum minister spraw zagranicznych Niemiec Sigmar Gabriel ucieszył się nie tyle z wyniku, co z zakończenia ""gorzkiej"" kampanii. Proces reformowania Turcji prawdopodobnie był bardziej szkodliwy, niż rezultaty zmian. W praktyce Recep Tayyip Erdogan od dawna niepodzielnie rządzi krajem, a referendum oznacza przypieczętowanie wizji ""Nowej Turcji"", którą symbolizuje gigantyczny, nowy pałac prezydencki w Ankarze. Zakończenie kampanii pozwoli prezydentowi ponownie znormalizować relacje z Europą, która jest dla Turcji niesłychanie ważna i Rosja jej w żaden sposób nie zdoła zastąpić.  Erdogan jest zdolny do zwrotów politycznych, czego dowodem jest poprawa relacji z Moskwą czy odbudowa współpracy z Izraelem. Co więcej, wygrane referendum spowoduje, że opozycjoniści i krytycy przestaną być postrzegani jako bezpośrednie zagrożenie. To może zwiastować odwilż i  stopniową poprawę sytuacji.  Dobrą wiadomością będzie, jeżeli wolność odzyska choćby część spośród tysięcy ludzi osadzonych w więzieniach w następstwie puczu i czystek. Oczywiście za wcześnie jeszcze by to przesądzać. Erdogan nie po to od dwóch dekad walczy o pełnię władzy, by teraz ją ograniczać, a ewentualne złagodzenie represji nie oznacza rezygnacji z sułtanatu.  W najbliższych latach Turcja z pewnością dostarczać będzie dowodów na odwrót od wartości demokratycznych, ale Ankara nie jest jedyną stolicą, która oddala się od wzorców liberalnych. Przykładów nie brakuje także na Starym Kontynencie. Rozczarowanie ""arabską wiosną"" powoduje, że Zachód długo nie podejmie kolejnych prób demokratyzacji swojego otoczenia. Argumentem za odejściem od demokracji mają być silne, stabilne rządy, które hamują zapędy ekstremistów. Innymi słowy, wracamy do polityki ""naszych drani"", którym jesteśmy skłonni wiele wybaczyć dopóki realizują nasze interesy – podobnie jak prezydent USA Franklin Roosevelt, który o nikaraguańskim dyktatorze w 1939 r. miał powiedzieć ""Somoza może być draniem, ale to nasz drań"".  Erdogan zapewne bez trudu ustawi się w pozycji akceptowalnej dla Brukseli, Berlina czy Waszyngtonu równocześnie czerpiąc ze współpracy z Moskwą. Nie zmieni tego nawet zapowiadane przywrócenie kary śmierci. Turcja będzie krytykowana, padnie wiele słów o porzuceniu europejskich ideałów, ale interesy i tak wezmą górę.  Kłopot w tym, że w żaden sposób nie oznacza to ani ustabilizowania sytuacji wewnętrznej, ani regionalnej. Mówiąc brutalnie, bomby nadal będą wybuchały  w Turcji, a podkładać je będą Kurdowie i islamiści.  Dalsze osłabianie demokracji w żaden sposób nie rozwiąże kluczowych problemów Turcji, jednak w dłuższej perspektywie utrudniać będzie współpracę z Zachodem i za to Wspólnota może winić siebie. Kilkanaście lat temu była szansa na integrację, ale ją zaprzepaszczono. Teraz zastanawianie się nad tym jest zaledwie bezproduktywnym gdybaniem.    Nie znikną wewnętrzne napięcia, bo młodzi Turcy dalej będą przeciwstawiać się monopolowi władzy, zwłaszcza, że nawet teraz Edrogan przekonał niewiele ponad połowę wyborców. Co więcej, prezydent nie jest wieczny. Nowy ustrój wyraźnie szyty jest na jego miarę i nawet, jeżeli pozostanie u władzy przez kolejnych kilka czy nawet kilkanaście lat, to w końcu zejdzie ze sceny politycznej. Pytanie tylko, co wtedy?"
http://opinie.wp.pl/amerykanska-bomba-wstrzasnela-swiatem-czas-pokaze-czy-nie-chybila-6111908217816705a,"Amerykańska bomba wstrząsnęła światem. Czas pokaże, czy nie chybiła Wybuch Matki Wszystkich Bomb (MOAB), zrzuconej przez Amerykanów w Afganistanie, wstrząsnął globem. Nagle świat zaczął zastanawiać się, o co naprawdę chodzi Donaldowi Trumpowi, bo trudno uwierzyć, aby USA użyły tak potężnych środków i wydały miliony dolarów tylko po to, żeby zabić kilkudziesięciu terrorystów islamskich. Waszyngton poinformował, że największa, konwencjonalna bomba z amerykańskiego arsenału została zrzucona na tunele wykorzystywane przez bojowników Państwa Islamskiego w Afganistanie. Zginęło 36 islamistów. Były prezydent Afganistanu Hamid Karzai na Twitterze zaprotestował przeciwko wykorzystywaniu jego kraju jako poligonu doświadczalnego. Polityk zapewne ma rację, sugerując, że chodziło o coś zupełnie innego niż wojna z ISIS. Amerykańska armia znana jest z tego, że nie szczędzi pieniędzy, choć z drugiej strony racjonalnie gospodaruje zasobami. W sumie na Florydzie wyprodukowano tylko 20 takich bomb. Każda z nich posiada ładunek wybuchowy o sile odpowiadającej 11 tonom TNT i kosztuje ok. 16 mln dolarów. Do tego trzeba dodać cenę przeprowadzenia nalotu. USA zrzuciły w Afganistanie Matkę Wszystkich Bomb (MOAB) Z prostej kalkulacji wynika, że Amerykanie wydali ponad pół miliona dolarów na każdego zabitego islamistę. To dużo nawet jak na USA. Wydanie takich środków oznaczałoby, że w tunelach znajdował się „cel wysokiej wartości”, czyli ktoś bardzo ważny. Takich informacji jednak nie ma. MOAB eksploduje nad ziemią. Pierwszy, niewielki wybuch rozpyla drobinki ładunku paliwowego, które mieszają się z powietrzem i zapalają się. Temperatura i siła uderzeniowa niszczą cel. Na pomysł bomby paliwowo-powietrznej Amerykanie wpadli podczas wojny w Wietnamie, gdzie oczyszczali lądowiska dla śmigłowców z użyciem bomby Daisy Cutter, poprzednika Matki Wszystkich Bomb. Ładunek w obecnym kształcie został zbudowany myślą o wojnie z Irakiem, ale w 2003 r. nie został użyty. Znacznie taniej byłoby zasypać okolice mniejszymi ładunkami zrzucanymi, na przykład przez B-52. Oczywiście GBU-43, bo tak brzmi oficjalna nazwa Matki Wszystkich Bomb, służy do niszczenia tuneli, ale wojna przeciwko Al-Kaidzie i Talibom w Afganistanie pokazała, że Amerykanie potrafią skutecznie niszczyć kryjówki z użyciem ładunków przebijających wiele metrów skały i betonu. Niszczyciele bunkrów, bo tak nazywa się te bomby, są nie tylko tańsze, ale również znacznie bardziej precyzyjne i łatwiejsze w użyciu. MOAB ma aż 9 m długości i nie mieści się w tradycyjnych lukach bombowych. Były plany dostosowania do jej potrzeb ciężkich bombowców, ale nigdy nie była użyta i uważana jest za zbyt mało skuteczną, aby inwestować w dalszy rozwój. Z tego powodu w Afganistanie bombę zrzucił transportowy Hercules. Użycie GBU-43 ma przede wszystkim mieć znaczenie psychologiczne. Wybuch, który zabija i niszczy wszystko w promieniu ok. 150 m ma demoralizować żołnierzy wroga. Taka myśl przyświecała wojskowym, którzy rozważali użycie MOAB przeciwko Irakijczykom w 2003 r. W Afganistanie również ten argument jest trudny do użycia. ISIS co prawda od dawna stara się zdobyć przyczółek w kraju, ale przeciwko islamistom walczą nie tylko wspierani przez Amerykanów żołnierze wierni rządowi w Kabulu, ale także Talibowie. Skoro realia wojny w Afganistanie nie tłumaczą użycia MOAB naturalnie pojawia się myśl, że chodzi o komunikat. Z jednej strony jest to wiadomość dla rządu w Kabulu i jego wrogów, że Waszyngton pod wodzą Trumpa użyje wszelkich dostępnych środków, aby go bronić – nawet broni, której nikt wcześniej nie użył.  Podobnie nalot odczytać mogą też liderzy ISIS w Afganistanie i w innych miejscach na świecie. Kłopot w tym, że oni już i tak o tym wiedzieli. Przesłanie mówiące, że nie warto bawić się w gierki siłowe z nowym gospodarzem Białego Domu zawierał już amerykański atak na bazę lotniczą w Syrii.  - Nie ma znaczenia, czy był to komunikat czy nie. Korea Północna jest problemem, którym się zajmiemy – odpowiedział Trump na pytanie, czy MOAB była wiadomością dla reżimu w Pjongjangu. Niezależnie od publicznej wypowiedzi prezydenta USA, północnokoreański przywódca Kim Dzong Un, który najwyraźniej nie przyswoił sobie wcześniejszych komunikatów jest obecnie jedynym adresatem tak brutalnego przesłania jak zrzucenie Matki Wszystkich Bomb. Zdjęcia satelitarne pokazują gotowy do przeprowadzenia testu Ośrodek Prób Nuklearnych Punggye-ri w Korei Północnej. Wiadomo, że Pjongjang posiada broń nuklearną, ale nadal są to bomby starego typu, których nie można zamontować w głowicach rakiet. Teraz komunistyczny reżim pracuje nad dużo mniejszym i znacznie silniejszym ładunkiem termojądrowym. Premier Japonii Szinzo Abe ostrzega, że Korea Północna ma już rakiety dalekiego zasięgu, które może uzbroić w broń chemiczną, w tym w sarin, który zabił cywilów w Syrii. Jednak udana próba termonuklearna oznaczać będzie, że Kim Dzong Un zacznie stanowić realne zagrożenie nie tylko dla mieszkańców Azji.  Cierpliwość do komunistycznego dyktatora tracą nawet Chiny. Niebezpieczeństwo stwarzane przez Pjongjang przyćmić może nawet spory terytorialne w Azji Południowo-Wschodniej, które uważane są za potencjalne zarzewie regionalnego konfliktu. Broń nuklearna jest czerwoną linią, na której przekroczenie Kim Dzong Unowi nikt nie chce pozwolić. Czas pokaże, czy północnokoreański dyktator zrozumie przesłanie Matki Wszystkich Bomb. Nie wiadomo też, czy będzie chciał i mógł ugiąć się pod presją."
http://opinie.wp.pl/mlodzi-serbowie-wychodza-na-ulice-chca-demokracji-ale-to-za-malo-6110880719079553a,"Młodzi Serbowie wychodzą na ulice. Chcą demokracji, ale to za mało Demokracja straciła na atrakcyjności. Boleśnie przekonują się o tym młodzi demonstranci z Belgradu. Mają internet i media społecznościowe. Mają zapał i hasła. Nikogo jednak nie przekonują i nawet Zachód popiera prezydenta, którego oskarżają o dyktatorskie zapędy.  Gwizdy, okrzyki, jajka. Kolorowy tłum głównie studentów, którzy chcą żyć w nowoczesnym, europejskim państwie. Ich zdaniem zwycięstwo Aleksandara Vucicia już w pierwszej turze wyborów prezydenckich niweczy te nadzieje.  Demonstranci uważają, że Vučić prowadzi Serbię w kierunku dyktatury. Ich zdaniem dowodzi tego dominacja nad mediami i wynikająca z niej autocenzura. Fakt, że nowy prezydent uzyskał jednoznaczny, demokratyczny mandat, nie psuje imprezy. To nie oni głosowali. Używając populistycznych i nacjonalistycznych haseł, Vučić zmobilizował prowincję. Co więcej, równocześnie pokazywał liberalne oblicze, które zyskało mu przychylność proeuropejskich wyborców. Demonstranci oskarżają go o sfałszowanie wyborów, ale nie tu jest główny problem. Zgodnie z ustalonymi już regułami współczesnych rewolucji w świecie mediów społecznościowych, mobilizacja w sieci powinna wystarczyć. Młodzi ludzie piszą, fotografują, nagrywają, publikują, publikują i jeszcze raz publikują. A wszystko to pod hasłami walki o demokrację. To powinno wystarczyć, aby zmobilizować nie tylko podobnych im ludzi na świecie, ale także media, polityków i wstrząsnąć własnym krajem. Tymczasem nic takiego się nie dzieje. W tej sytuacji zaryzykować można twierdzenie, że demokracja w Serbii wcale nie jest zagrożona tak bardzo, jakby wynikałoby to z wypowiedzi demonstrantów. Co prawda zwycięstwa w pierwszej turze wyborów w Europie należą do rzadkości, a ludziom związanym z nowym prezydentem trudno zarzucić kryształową czystość.  To jednak wyraźnie za mało. Zachód wystarczająco sparzył się w ciągu ostatnich lat na szafowaniu hasłami demokracji, aby zaangażować się w kolejną awanturę w miejscu tak niebezpiecznym jak Bałkany. Przecież Afryka Północna i Bliski Wschód miały się demokratyzować na wzór i podobieństwo Francji czy Włoch. Zakończyło się tragicznie i długo nikt nie wpadnie na pomysł, żeby takie eksperymenty powtarzać. Dlatego nie dziwi, że Vučić cieszy się poparciem Angeli Merkel i polityków z Brukseli, którym przede wszystkim zależy na stabilizacji w regionie, który nie tylko jest beczką prochu, ale także potencjalnym źródłem i trasą przemarszu uchodźców. Innymi słowy, znany i przewidywalny Vučić,  nawet jeżeli nie jest bez skazy, jest lepszy niż brak stabilizacji i niepewność. Co więcej, w imię stabilizacji europejscy politycy zachęcają kraje byłej Jugosławii do bliższej współpracy między sobą. To stwarza nowe, szersze pole realizacji ambicji nowego prezydenta Serbii. Przeciwko temu nie protestuje nawet Władimir Putin. Dla niego czerwoną linię przekroczyłyby ambicje wstąpienia do NATO. O tym jednak nie ma mowy. Słabością serbskich studentów jest po prostu brak zainteresowania kogokolwiek poza granicami kraju. Nie zmienią tego twitty, posty, filmiki ani powtarzane pytania: „Dlaczego świat milczy? Dlaczego nikogo to nie obchodzi?”.  Odpowiedź jest brutalna. Świat milczy i rzeczywiście nikogo to nie obchodzi, bo nikt nie ma w tym interesu. Europejczycy mają swoje problemy. Prezydent o nazwisku trudnym do wymówienia poza wschodem kontynentu nie przebije się do ludzi zaniepokojonych losem własnego kraju, imigracją, bezrobociem czy zajętych własnymi wyborami. Media społecznościowe są świetnymi narzędziami, które wywołują emocje, ale to nie internetowi wojownicy obalają rządy. Nowe media wzmacniają przekaz, mogą zakłamać rzeczywistość czy zmanipulować ogromne rzesze ludzi, ale najwyraźniej, wbrew temu, co zwykliśmy myśleć, to nie dzieje się spontanicznie.   Już izraelskie wybory w 2015 r., pokazały, że skuteczna kampania internetowa wymaga pieniędzy, ludzi i narzędzi. O krok dalej poszedł sztab Donalda Trumpa, który analizował prewencje wyborcze i adresował niekiedy sprzeczne komunikaty do wybranych, ściśle określonych grup.  Rosjanie z manipulacji mediami uczynili przemysł, a trolli zatrudnili w fabrykach. Nikogo nie dziwi więc, że kolejne armie powołują specjalne siły odpowiedzialne za wojnę w cyberprzestrzeni. Wątpliwości budzi już nawet rewolucja w Egipcie w 2011 r., która miała być przykładem spontanicznego zrywu organizowanego za pośrednictwem mediów społecznościowych. Aż chciałoby wierzyć, że belgradzka wiosna i protesty tysięcy młodych ludzi, którzy zapowiadają demonstracje do skutku, przyniosą rezultat, a wszyscy długo i szczęśliwie będą cieszyć się wolnością i demokracją. Ostatnie lata brutalnie odarły nas ze złudzeń. Tak się po prostu nie stanie. Demonstranci pewnie zaczną się wykruszać i w najlepszym wypadku dotrwają do wakacji. Nikomu po prostu na ich sukcesie nie zależy."
http://opinie.wp.pl/prof-idzi-panic-o-calunie-turynskim-nie-ulega-watpliwosci-ze-czlowiek-ten-zostal-przybity-do-krzyza-6111968224237185a,"Prof. Idzi Panic o Całunie Turyńskim: nie ulega wątpliwości, że człowiek ten został przybity do krzyża Wiadomo, że człowiek na całunie został ukrzyżowany. Badania genetyczne potwierdzają, że krew ma 2000 lat. Całun ukazuje nam mękę tego człowieka bardzo dokładnie. Można tam dostrzec każdą ranę, którą mu zadano - mówi historyk prof. Idzi Panic w rozmowie z Ewą Koszowską. Na twarzy człowieka z płótna, pomimo ogromnego cierpienia, nie widać złości. - Dla mnie to jest najbardziej szokujące - wyznaje badacz. Ewa Koszowska: Które ślady na płótnie potwierdzają relację, jaką znamy z Ewangelii? Prof. Idzi Panic: Wszystkie. Wiadomo, że człowiek na całunie został ukrzyżowany. Badania genetyczne potwierdzają, że krew ma 2000 lat. Całun ukazuje nam mękę tego człowieka bardzo dokładnie. Można tam dostrzec każdą ranę, którą mu zadano. Jan dokładnie tego nie opisał, bo po prostu tego nie widział. Na całunie widać sam fakt biczowania oraz koronowania cierniem. Widać przebity bok, potwornie zniszczoną jamę brzuszną. Został maltretowany przed śmiercią. Miał rozbity łuk brwiowy, zmiażdżony nos, spuchnięte usta od uderzeń i złamaną kość jarzmową. Nie ulega wątpliwości, że człowiek ten został przybity do krzyża. Gwoździe wbito w nadgarstki, by nie rozerwać rąk. Amerykańcy naukowcy robili eksperymenty na nieboszczykach, które wykazywały, że gwoździe wbite w takim miejscu powodują obkurczenie kciuków (tak zwana Bruzda Destota). Stąd jedna ręka na całunie ma cztery palce. Czy można wyczytać z całunu, jaka była przyczyna śmierci? Na podstawie badań wiemy, że nastąpiło pęknięcie serca z powodu niedotlenienia płuc. Organizm był tak wyczerpany wcześniejszymi biczowaniem i całą tą drogą, aż pękały pęcherzyki płucne. To jest potworna śmieć. Tak jakby połączenie rozrywanego serca z męką topielca. Można powiedzieć, że temu człowiekowi zadano wszelkie możliwe katusze, żeby go skutecznie zabić. Całun ukazuje to dokładnie. Widać także przebity włócznią bok. Z rany polała się krew oraz osocze (czyli dla postronnego świadka krew i woda), które wytrąca się u osoby martwej jeszcze przed stężeniem ciała. Osoba na płótnie rzeczywiście przypomina wizerunek Chrystusa? Mając zdjęcie całunu można odtworzyć, jak wyglądał Jezus. Zrobiono eksperyment i wyczyszczono komputerowo wizerunek na całunie z ran i wszystkich cierpień. Jest to człowiek bardzo przystojny. Mniej więcej 180 cm wzrostu, o bardzo spokojnej twarzy. I co ciekawe, mimo tego makabrycznego cierpienia, które ma zadano, na twarzy człowieka z całunu nie ma złości. Dla mnie to jest najbardziej szokujące. Całun jest chyba najdokładniej przebadanym przedmiotem w historii, a mimo tego wciąż nie ma jasnego wytłumaczenia, w jaki sposób powstał obraz na płótnie. Dlaczego? Tam jest tyle niespodzianek, tyle zagadek już rozwiązanych, które nawzajem się wykluczają, że na obecnym etapie wiedzy naukowej wyjaśnienie jak powstał całun, jest niemożliwe. Według mnie to autentyk, świadek Zmartwychwstania. Mnie, jako historykowi wolno tak napisać. Przedstawicie nauk ścisłych, którzy badali całun: radiolodzy, fizycy, matematycy, chemicy, specjaliści od rentgena itd. nie mogą tego powiedzieć, ponieważ to by oznaczało, iż uznają, że to jest kres badań. Dla mnie - historyka - kres badań to punkt wyjścia. Włosi pod kierunkiem prof. Paolo di Lazaro z Agenzia Nazionale PER LE nuove Technologie oraz Odoardo Linoli z Arezzo podjęli próbę wykonania całunu. Pracowali nad tym ponad pięć lat. Eksperyment zakończył się niepowodzeniem. Uzyskali wynik mniej więcej w 30 proc. tego, czym jest całun. Czy całun został rzeczywiście dokładnie zbadany? Do dyspozycji naukowców był w pełni dostępny przecież tylko raz. W 1978 roku. Wcześniej były znane tylko wyniki zdjęć fotograficznych z maja 1898 roku wykonane przez Secondo Pia. Okazało się, że obraz na całunie to negatyw, a poprzez procesy fotograficzne na kliszy ukazuje się jako pozytyw. Pia oskarżony został o fałszerstwo i dokonanie retuszu, co w tamtych czasach było niemożliwe. Potem sprawa przycichła. Aż do 1931 roku... Wtedy zostało wykonane kolejne zdjęcie przez zawodowego fotografa Giuseppe Enrie. I to już zrobiono pod nadzorem, żeby nie było zarzutów o fałszerstwo. Efekt był ten sam. Tyle, że zdjęć trochę więcej. Natomiast każdorazowo na kliszy zamiast negatywu uzyskiwano pozytyw. Z tego wiosek był taki, że całun jest sam w sobie negatywem. W latach 60. i 70. na prośbę arcybiskupów z Turynu utworzono specjalne komisje i podjęto szereg badań, które miały wyjaśnić, czym jest płótno. Członkini jednej z komisji - Noemi Gabrielli - stwierdziła, że jest to obraz namalowany przez Leonardo da Vinci. Nie wiem, na jakiej podstawie wysnuła ten wiosek, gdyż w rękach książąt sabaudzkich całun pojawił się dwa lata przed narodzeniem Leonardo. Sprawozdania z nich znalazły się w ""Science"". Któregoś dnia czasopismo wpadło w ręce prof. Johna Jacksona? Wybitnego specjalisty w zakresie fizyki i matematyki, pracownika laboratorium jednego z najbardziej znanych ośrodków badań nuklearnych na świecie w Albuquerque w Stanach Zjednoczonych. Zebrał kolegów, których znał z ważnych konferencji naukowych m in. Johna Hellera czy Alfreda Adlera i wspólnie postanowili się temu przyjrzeć. Przy czym na początku niektórzy uczeni podchodzili do tego z lekką ironią. Byli tam np. specjaliści zajmujący się najbardziej skomplikowanymi technologiami, włącznie z nuklearnymi i kosmicznymi. Myśleli, że parę tygodni badań i sprawa będzie zamknięta. W końcu wyjaśni się, czym jest płótno. Kilka lat później powstały dwie nowe komisje - włoska profesora Baime Bollone i francuska profesora André Marion (grupa CIELT). Co wykazały badania grupy Jacksona? Naukowcy z tej grupy zakładali, że jeśli jest to obraz, to oni to bez problemu wykażą. Od tego mieli najnowocześniejszą aparaturę. Jeżeli jest to jakieś zjawisko przyrodnicze też bez problemu to udowodnią. Utworzono specjalny zespół, poświęcony w całości tylko Całunowi Turyńskiemu. Nazwali go w skrócie STURP (The Shroud of Turin Research Project), czyli Projekt Badań nad Całunem z Turynu. Byli tu przedstawiciele dokładnie 13 dyscyplin naukowych m.in.: matematycy, fizycy, chemicy, biolodzy, medycy, kryminolodzy, historycy itd. Byli nie tylko wybitnymi specjalistami, ale pracowali także w znakomitych laboratoriach naukowych, korzystając z doskonałej aparatury badawczej. Po dwóch spotkaniach od stworzenia grupy STURP postanowili uzyskać zgodę badania na całunie, co na początku było nieosiągalne. Ale im się to udało, gdyż w 1978 roku miało miejsce publiczne wystawienie całunu. Przylecieli do Europy samolotem. Przywieźli ze sobą kilkadziesiąt skrzyń aparatury, o której wtedy Europejczycy mogli sobie co najwyżej pomarzyć. Prowadzili badania nad całunem przez ponad 100 godzin! Pobrali z niego ponad 2500 próbek, które można badać do dzisiaj. Jeśli tylko ktoś ma kompetencje i odpowiednią aparaturę. Doszli do wniosku, że rany na płótnie są autentyczne, a krew jest ludzka. Płótno musi pochodzić z Bliskiego Wschodu, na co wskazują między innymi pyłki roślin z tamtego regionu. Człowiek owinięty w całun został ukrzyżowany. Amerykanie z grupy STURP kiedy wyczerpali możliwości naukowe, zawiesili swoje działania. Na początku lat 90. grupa się rozwiązała. Powiedzieli, że wrócą do sprawy, jeżeli zostanie wynaleziona jakakolwiek nowa technika badawcza. To mówi o tym, jak doskonały był ten materiał. Jednak metoda radiowęglowa dowiodła, że całun pochodzi ze średniowiecza. Metoda izotopu C14 polega na spaleniu danej próbki, by obliczyć ilość znajdującego się w niej radioaktywnego węgla C-14. Jego ilość zmniejsza się bowiem w wyniku rozpadu z upływem lat, co umożliwia wskazanie daty danego przedmiotu. W czasie spalania obróbce powinien podlegać tylko materiał badany. Nie mogą się tam znajdować inne fragmenty np. nadszycia, bo to wszystko zmienia obraz. Tego nie zrobiono. Wynik, który uzyskano wskazywał, że całun jest pochodzenia od XII do XIV wieku. Skąd taka rozbieżność? Tam były trzy różne wyniki. Moim zdaniem to jest wina technologii. Nie winiłbym laboratoriów. Eksperyment z powodu sposobu pobrania próbek budzi wiele wątpliwości. Dotyczy to zarówno sposobu dostarczenia do laboratoriów, jak i braku wykonania badań weryfikujących w oparciu o próbki kontrolne. Próbki kontrolne zresztą nigdy nie zostały zwrócone przez osoby je pobierające, którymi - niestety - nie byli przedstawiciele nauk ścisłych. Co można powiedzieć o człowieku, którego ciało odbiło się na całunie? Mamy na nim odzwierciedlenie części grzbietowej i strony piersiowej pełnego człowieka potwornie umęczonego. Wizerunek jest mniej więcej zgodny z opisami Ewangelii Janowej. Dlaczego mniej więcej? Dlatego, że Jan nie był medykiem. Natomiast całun oddaje całość tej męki w sposób wręcz anatomiczny. Jan nie był przy biczowaniu, widział dopiero efekt końcowy zamęczonego człowieka. Badania lekarzy sądowych wykazały, że całun zawiera na sobie elementy biczowania, jak i inne zadane razy, które można odczytać w sposób niewyobrażalnie dokładny. Naukowcy uważają, że jest ich około 600. Męka była nieprawdopodobnie brutalna. Badania przy użyciu aparatury do badań kosmicznych wykazały, że obraz jest trójwymiarowy. Mimo, że wizerunek ma zaledwie 40 mikronów grubości, więc jest zaledwie muśnięciem, to jednak ma charakter trójwymiarowy: nie da się tego uzyskać przed wynalezieniem komputerów. Nikt nie jest w stanie osiągnąć zależności matematycznej odległości płótna od ciała, a takie zjawisko wystąpiło na całunie. Żadne zjawisko przyrodnicze, ani żaden artysta nie są w stanie uzyskać takiego efektu. To jest możliwe tylko przy użyciu aparatów czy kamer cyfrowych. A takie urządzenia nie były dostępnych w tamtych czasach. Na oczodole zmarłego była położona moneta. Po jej powiększeniu okazało się, że to jest lepton Piłata. Leptony były bite w czasie, kiedy Piłat był namiestnikiem Palestyny, w latach 26 do 36 mniej więcej. Leptony odkryto dopiero w latach 60. W czasie kiedy się całun pojawił, kiedy ewentualnie mógłby być sfałszowany, nikt tego nie wiedział. Tym bardziej, że badania były robione pod mikroskopem elektronowym. Normalnie tego nie widać. Natomiast po odpowiednim powiększeniu to zdjęcie jest bardzo wyraźne. Są wyraźne napisy. Każdy przeciętny człowiek, który chodził do szkoły jest w stanie to odczytać. Warunek jest tylko jeden, trzeba mieć odpowiedni sprzęt. Tam wyraźnie jest napisane (w języku łacińskim): Cesarzowi Tyberiuszowi. Całun widać dopiero z pewnego oddalenia? Z odległości do 90 cm wizerunek niknie. To również wyklucza namalowanie obrazu. Jak malarz mógłby malować w momencie gdyby nie widział, a nie jest w stanie malować z odległości większej niż zasięg ręki? Obraz na całunie jest jakby przypadkową grupą plam. Istnieją opinie, że wizerunek nie mógł powstać przez samo owinięcie płótnem nieżywego człowieka, zwolennicy autentyczności przypuszczali więc, że ciało Chrystusa wydzieliło jakąś nieznaną energię, która spowodowała utrwalenie obrazu, mówiono o termonuklearnym błysku. Włosi powiedzieli, że całun powstał przez krótkotrwałe wydzielenie energii. Niewiarygodnie krótkotrwałe, stąd to muśnięcie. Ten człowiek po prostu wyemanował. Innego wyjaśnienia nie ma. Jak ustalili członkowie Sturpu oraz zespołu CIELT, tam nie ma śladów przesunięcia drobinek krwi, które musiałyby wystąpić, gdyby tego człowieka martwego z całunu ściągano. Cokolwiek, jeśli odrywa się z zaschniętej rany, nie odpada pod idealnym kątem prostym. To jest niemożliwe. Gdzieś tam się zawsze coś przesunie w prawo, w lewo i pod mikroskopem byłoby to widać. Czy w przyszłości badania pójdą tak do przodu, że będziemy mogli się dowiedzieć na 100 proc. czy całun jest prawdziwy? Nie wiem. Myślę, że nie. Musielibyśmy być przy Zmartwychwstaniu. Rozmawiała Ewa Koszowska, WP Opinie Idzi Panic - kierownik Zakładu Historii Średniowiecznej Uniwersytetu Śląskiego, zajmuje się m.in. historią Górnego Śląska i Śląska Cieszyńskiego. Od połowy lat 80. XX wieku prowadzi badania nad Całunem Turyńskim."
http://opinie.wp.pl/kataryna-kaczynski-jest-za-slaby-na-macierewicza-misiewicz-choc-niewinny-staje-sie-symbolem-rzadow-pis-6111615152301697a,"Kataryna: Kaczyński jest za słaby na Macierewicza. Misiewicz, choć niewinny, staje się symbolem rządów PiS Misiewicz właściwie nic nie zrobił. Jego sprawa szkodzi partii, ale to nie Misiewicz stoi za Misiewiczem. On tylko sięgnął po to, co dostał. Kto by pogardził fuchą za 50 tysięcy, niech pierwszy rzuci kamieniem. Ale po ""sprawie Misiewicza"" na pewno nie mam za grosz zaufania do innych decyzji Macierewicza, bo być może są równie nieracjonalne i szkodliwe. A gdyby Kaczyński był tak silny, za jakiego uchodzi, sprawę załatwiłby już dawno po cichu - mówi Kataryna w rozmowie z Grzegorzem Wysockim (WP Opinie). Słynna blogerka polityczna i publicystka ostro podsumowuje dotychczasowe efekty rządów PiS, nie kryje rozczarowania ""dobrą zmianą"" i nie zostawia suchej nitki na Kaczyńskim, Macierewiczu, Waszczykowskim czy medialnej prorządowej propagandzie. Grzegorz Wysocki: Kaczyński zawiesił Misiewicza w prawach członka Prawa i Sprawiedliwości i powołał komisję, która wyjaśniała ""tak bulwersujące opinię publiczną kwestie"". Podejrzewany od dawna konflikt pomiędzy Kaczyńskim a Macierewiczem stał się tym samym jawny i oficjalny.  Kataryna: Nie posiadam żadnej insajderskiej wiedzy na ten temat, oprócz tego, co było w ""Uchu prezesa"", a co jest, myślę, bardzo bliskie rzeczywistości. Myślę, że prezes Kaczyński po prostu nie ma kontroli nad swoim ministrem. Nie ma jej na tyle, że nawet nie jest w stanie wejść z nim w otwarty konflikt. Zresztą nie wiem, czy miałby szansę go wygrać po tym, jak minister ostentacyjnie zignorował publiczne krytyczne wypowiedzi prezesa na temat Misiewicza.  Krótko mówiąc, błahostka stała się ogromnym problemem? O tym, jak wielki problem ma Kaczyński z Macierewiczem, świadczy fakt, że w sprawie, gdzie teoretycznie wystarczyłaby stanowcza interwencja pani premier - formalnej zwierzchniczki ministra - zbierają się najważniejsze osoby w państwie, żeby po cichu naradzać się, jak zwolnić Misiewicza ze stanowiska, którego nigdy nie powinien objąć. Nad Misiewiczem pochylali się już prezydent, premier, prezes i szef dyplomacji, a teraz pochylili się koordynator ds. służb specjalnych, wicemarszałek Sejmu i prawa ręka prezesa. A i tak nie wiadomo, czy to coś da. Dlaczego?  Niewykluczone, że po „zrezygnowaniu” Misiewicza z Polskiej Grupy Zbrojeniowej komisji pozostanie już tylko zacieranie złego wrażenia. Bo przecież jeśli komisja ma wyjaśniać ""okoliczności powoływania Misiewicza na stanowiska"", to tu nic do wyjaśniania nie ma. Bo wiadomo, kto powoływał.  Kaczyński podjął słuszną decyzję? Czy podjął ją o wiele za późno? Co innego mógł i co powinien był zrobić?  Decyzja jest z pewnością mocno spóźniona, a mam też wątpliwości, czy właściwa. Misiewicz właściwie nic nie zrobił. Owszem, jego sprawa szkodzi partii, ale to nie Misiewicz stoi za Misiewiczem. On tylko sięgnął po to, co dostał. Kto by pogardził fuchą za 50 tysięcy, niech pierwszy rzuci kamieniem. Ciekawe, że prezes nie skorzystał z poręcznej - jak widać - funkcji jednoosobowego zawieszania w partii w przypadku posła Zbonikowskiego, którego naprawdę jest za co zawieszać. Czy dobrze rozumiem, że Kataryna broni Misiewicza? Głupio się czuję, broniąc Misiewicza, ale naprawdę w jego sprawie cała odpowiedzialność spoczywa na Macierewiczu, który go promował, i na Szydło, która Macierewiczowi na to pozwalała. Teraz jest to już musztarda po obiedzie. Nie sądzę, żeby udało się szybko zapomnieć o tym, co sprawa Misiewicza odsłoniła. Ciekawym pytaniem jest też sama istota konfliktu między Kaczyńskim a Macierewiczem. Czy w grę wchodzi tutaj także jakiś poważny spór o wizję polityczną, czy różnica charakterów? Nie wiem. Może to tylko bardzo niekomfortowa dla prezesa świadomość, że minister Macierewicz może być tym jedynym członkiem partii, którego prezes naprawdę potrzebuje dla utrzymania części elektoratu.  A może Macierewicz gra ostro na osłabienie Kaczyńskiego i PiS-u? Może idzie mu tylko i wyłącznie o siebie samego, rozłam i nową silną partię na scenie, na prawo od PiS-u?  Macierewicz jest dla mnie wielką zagadką. Nie mam pojęcia, czy on nie rozumiał, jak bardzo szkodzi PiS-owi, czy świadomie się na to godził, czy po prostu gra na siebie. Choć i w tym przypadku nie wiadomo, co miałby ugrać. Bo rozłam w PiS-ie to chyba pożegnanie się z marzeniami o drugiej kadencji, która przecież i tak wcale nie jest pewna. Nie znam ministra, więc nie wiem, co go nakręca, ale obserwując jego zachowanie w sprawie Misiewicza, nie można sobie nie zadać pytania, czy także inne jego decyzje nie są podobnie nieracjonalne. I to jest dla mnie najważniejsza nauka ze sprawy Misiewicza. Nie mam po niej za grosz zaufania do innych decyzji ministra, bo być może są równie nieracjonalne i szkodliwe, jak jego decyzje dotyczące Misiewicza. Zgadzasz się z Władysławem Kosiniak-Kamyszem, że rozpoczęła się właśnie ""druga wojna na górze""? I jakie zyski z tej wojny będą mieć zwykli obywatele?  Nie wiem, czy to już wojna na górze. Być może. Jeśli tak, to my, Kowalscy, będziemy mieć z tego dokładnie tyle, co z pierwszej - jeszcze bardziej podgrzane emocje, a potem łatwe zwycięstwo obecnej opozycji. Jeśli dojdzie do otwartej wojny Kaczyński-Macierewicz, to ktokolwiek ją wygra, będzie to pyrrusowe zwycięstwo. Na razie obu panom udało się skutecznie podzielić nawet najbardziej żelazny elektorat, który musi się teraz opowiadać po którejś ze stron.  Co dalej? Co z Macierewiczem, co z Misiewiczem? Masz może jakieś podpowiedzi dla Kaczyńskiego?  Kaczyński jest za słaby na Macierewicza. Jeśli Macierewicz miał jakieś wątpliwości, to już ich nie ma. Sam fakt, że prezes nie ma odwagi stanąć do osobistej konfrontacji ze swoim wiceprezesem, o czymś świadczy. Gdyby Kaczyński był tak silny, za jakiego uchodzi, sprawę załatwiłby już dawno po cichu. Tymczasem on pozwalał Macierewiczowi rzucać sobie kolejne wyzwania i nawet osobiście nie podjął rękawicy, tylko wysłał aż trzy osoby w zastępstwie.  Macierewicz cię zaskoczył? Siła Macierewicza mnie zadziwiła i trochę wystraszyła. Wolałabym myśleć, że prezes panuje nad najważniejszymi obszarami państwa. Wyemancypowanie się ministra obrony nieliczącego się z nikim i z niczym musi budzić niepokój. A czy Kaczyński nie rozumie (a przynajmniej do niedawna nie rozumiał), na ile takie ""głupoty"" w rodzaju Misiewicza szkodzą PiS-owi? Po ostatnich decyzjach, ale także po wcześniejszych wypowiedziach, widać, że prezes bardzo dobrze rozumie szkody wizerunkowe, jakie ponosi przez Macierewicza. Nie tylko dlatego, że Misiewicz staje się trochę symbolem rządów PiS – niesprawiedliwie, ale polityka nie jest sprawiedliwa - ale także dlatego, że podważa wiarę w jego geniusz. Genialny strateg, mający wszystko zaplanowane na kilka kadencji naprzód, umiałby przewidzieć konsekwencje tego, co się stanie i umiałby skutecznie przeciwdziałać. Kaczyński bezradny to jednak zupełna nowość i kto wie, jak zostanie wykorzystana przez własną partię. Nic dobrego z tego nie będzie ani dla Kaczyńskiego, ani dla PiS-u, ani - i tylko to jest naprawdę ważne - dla Polski. Tak samo z Waszczykowskim?  Tak. Czytam na przykład na Twitterze pretensje do tych, co mają pretensje do Waszczykowskiego i głośno je wyrażają. Że to atakowanie ministra i w ogóle rządu. O czym my w ogóle mówimy?  No właśnie. O czym?  Gość wychodzi, palnie jedną głupotę, drugą, trzecią, mówi co chce… Naprawdę, pomyślałam już sobie, że gdyby odbyła się jakaś ponadpartyjna demonstracja – żaden KOD czy inna Platforma –za wywaleniem Waszczykowskiego, demonstracja wkurzonych obywateli, to na pewno bym poszła.  Dlaczego dołączyłaś do chóru tych, którzy twierdzą, że ""Waszczykowski musi odejść""? Bo to kolejna postać, która przede wszystkim nigdy do tego rządu nie powinna wejść. To, co on mówi – obojętnie czy o ""marginalnej"" wojnie na Bałkanach czy o unijnym oszustwie, z powodu którego przegraliśmy 27:1 – jest całkowicie niepoważne. I bardzo szkodliwe. Polityków nie rozlicza się z ich dobrej woli, tylko ze skuteczności. Ani Waszczykowski, ani Macierewicz sobie nie radzą. Wojsko to bardzo trudna materia do oceny, trzeba się na tym dobrze znać, ale naprawdę wystarczy mi to, że Macierewicz nie potrafi – czy też nie chce – sobie dać rady z Misiewiczem. Jeżeli ktoś ponad reformy, ponad wizerunek swojego resortu, ponad własny wizerunek, stawia takie poczucie mocy, że ""na złość wam go nie odwołam"", to coś tu jest mocno nie tak. Żeby was kłuło w oczy.   No dobra, to jedziemy z grubej rury. Czy rządy PiS-u to mimo wszystko najlepsze i najbardziej skuteczne rządy po 1989 roku?  Nie minęło nawet 1,5 roku, od kiedy rządzą, więc to za mało, by móc mądrze ocenić, czy najlepsze.  Uciekasz przed odpowiedzią.  Nie. Choć może trochę tak. Uciekam przed zbyt szybką odpowiedzią. Na pewno dzisiaj nie można powiedzieć, że to najlepszy rząd po 1989 roku. Ale nie oznacza to też, że po pewnym czasie taka ocena nie będzie możliwa. Ale do tego jednak bardzo długa droga i niewiele wskazuje, żeby PiS nią kroczył. Po tych 20 latach, które mają rządzić.  No choćby po tych 8 latach, choć ja na ten moment nie za bardzo wierzę w drugą kadencję. Nie za bardzo w tej chwili to sobie wyobrażam. Ale ta pewność siebie, mówienie np. przez Morawieckiego, że będziemy rządzić do 2031 roku, to jest dla mnie naprawdę niepojęte…  Podobnie jak w przypadku Platformy, i tutaj mamy pychę kroczącą przed upadkiem.  I to bardzo szybko! Ona nie kroczy, ona biegnie. Chciałabym jakoś ocenić ten rząd, ale właściwie nie wiem, w jaki sposób. Mamy np. reformę wieku emerytalnego. Czytam, że zabraknie ponad 60 miliardów. Czy to prawda? Ciężko takie dane samemu zweryfikować, ale jako przyszła, a nie obecna, emerytka mam wrażenie, że rząd dzisiaj płaci za poparcie moją jutrzejszą emeryturą. Albo reforma edukacji, robiona tak szybko, choć już na chłopski rozum wydaje się, że coś takiego przygotowuje się latami.  Tyle że tutaj chodzi o kalendarz wyborczy, o wybory samorządowe.  Jeżeli rzeczywiście za tym tempem i stylem wprowadzania stoi kalkulacja polityczna, to jest to grzech ciężki, popełniony na lata. Bo po iluś latach nie będzie miało znaczenia, że się dało 500+.  Nie?  Nie. Bo to było łatwe i można to było szybko wprowadzić. Wymyślić sposób rozdania pieniędzy, i to taki gdzie nie ma nawet kryteriów dochodowych. Nie znam nikogo spośród krytycznie nastawionych do PiS-u osób, które z wdzięczności za podarowane im 500+ zamierzają zagłosować na PiS. Kosiniakowi za ""kosiniakowe"" też się wyborcy nie odwdzięczyli. Ale czy można mieć za złe politykom, że myślą jak politycy, że myślą według kalendarza wyborczego itd.?  Ale to pokazuje, że sama polityka jest ważniejsza od państwa i od obywateli. A jeżeli mamy partię, która szła do wyborów pod państwowymi hasłami, to jednak oczekuję, że będzie zupełnie na odwrót. Czytam, co pisał o obniżeniu wieku emerytalnego Mateusz Morawiecki w swoim planie strategicznym dla obecnego rządu. On tam wprost pisał, że to będzie katastrofa. Więc znowu – z powodów politycznych, krótkowzrocznie, dla doraźnych zysków wyborczych - wprowadza się rozwiązania, które potencjalnie mogą rozwalić system. I tak, być może na chwilę będzie to skuteczne, by utrzymać się przy władzy, ale na pewno to trochę mało, by tu i teraz móc powiedzieć, że PiS jest najlepszym rządem po 1989 roku.  Ale nie twierdzisz też – jak wielu krytyków – że to najgorszy rząd po 1989 roku?  Nie twierdzę.  A właściwie dlaczego tak nie twierdzisz?  (śmiech) Bo choć znamy już styl rządzenia PiS-u - tu jestem mocno krytyczna - to nie znamy jeszcze efektów, a w ostatecznym rozrachunku to się powinno liczyć. Poczekam więc sobie spokojnie na efekty, choć nie będę ukrywać, że szybko zweryfikowałam swoje oczekiwania wobec ""dobrej zmiany"". Już jej nie wyglądam, liczyłam na zasadniczą zmianę stylu rządzenia w stosunku do poprzedników, a na to już się raczej nie zanosi. Mam tutaj też pewną wadę w ocenie, bo tak na dobrą sprawę polityce zaczęłam się przyglądać dopiero w 2002 roku, a więc afera Rywina, schyłek SLD, potem obserwowałam pierwszy PiS, podwójną Platformę i teraz ponownie PiS.  Zbyt skromny materiał porównawczy?  Nie wiem, jak ostatecznie ocenię rząd PiS, ale każdy poprzedni mogę ocenić przez skalę patologii, jaką od lat mamy. Jeśli dzisiaj chyba wszyscy są zgodni, że kluczowe obszary - sądownictwo, służba zdrowia, system emerytalny, prywatyzacja - właściwie ""leżą"" to jest to niewątpliwie zbiorowa zasługa wszystkich poprzednich rządów. Możemy chcieć je pamiętać przez pryzmat sympatycznych twarzy tego czy innego polityka, ale oceniając po owocach - a tym jest stan państwa - wcale takie dobre nie były. O jakości kolejnych rządów po 1989 roku świadczy między innymi całkowity brak standardów rządzenia, z czego dzisiaj tak ochoczo korzysta PiS.  No a czasy, w których fascynowałaś się Unią Wolności?  To było dużo bardziej bezkrytyczne, bo gdy czyta się jedną gazetę, konkretnie ""Gazetę Wyborczą"", to trudno być krytycznym. Tak samo jest dzisiaj, gdy np. ogląda się tylko ""Wiadomości"" lub ""Fakty"" czy czyta tylko ""Newsweek"" lub ""WSieci"". Jest się ustawionym w jednym kierunku i dogłębnie - ale tylko w jedną stronę - poinformowanym.  Zasugerowałaś, że obniżenie wieku emerytalnego jest kiełbasą wyborczą.  To wydanie tej obiecanej wyborcom kiełbasy, co jest dla mnie o tyle niezrozumiałe, że z wielu innych obietnic bez żalu zrezygnowano. Mimo że byłyby bezpieczniejsze.  Sugerujesz, że PiS wie, jak to jest szkodliwe, niemądre i groźne?  Nie wiem, czy wie PiS. Wiem, że wie to premier Mateusz Morawiecki, wie premier Gowin. Nie wiem, jak inni z PiS-u, ale nawet jeśli - ta wiedza, jak widać, nikomu nie przeszkadza. To dlaczego Kaczyński nie słucha Morawieckiego? Podobno bardzo go ceni i szanuje.  Wydaje mi się, że różnica między partyjnym graczem a prawdziwym politykiem przez duże „P” polega na myśleniu o tym, żeby ci, którzy teraz mają dostać rzeczywiście bardzo małe emerytury, kiedyś nie dostali żadnych. Na martwieniu się tym, że w efekcie będzie jeszcze gorzej. Mnie również obejmie ta wcześniejsza emerytura, więc niby fajnie, ale gdy czytam np. to, co mówi Morawiecki, a raczej o tym, co mówił, zanim podjął się realizacji tej kiełbasy wyborczej, to zaczynam się denerwować. Rozumiem, że są osoby niezdolne do pracy w pewnym wieku, ale z drugiej strony mamy rzecznika policji, który idzie na emeryturę mundurową w wieku 40 lat. Coś tu znowu jest nie tak, prawda?  Co konkretnie? Że mamy tu przywileje dla jednych, i ich oczywiście nie ruszamy, nic z tym nie robimy i można być policjantem, który nic nie widział poza kamerami i mikrofonami i iść na emeryturę w wieku 40 lat, a z drugiej – rzeszę ludzi, którzy, owszem, może pójdą na emeryturę 2 lata szybciej, ale za 5 czy 10 lat może nie dostaną już żadnej emerytury, bo nie będzie z czego jej wypłacić?  500+ również traktujesz jak kiełbasę wyborczą?  To na pewno była kiełbasa wyborcza, jak wszystkie działania polityków.  Tyle że to była kiełbasa wyborcza, którą akurat rzeczywiście można się najeść.  Dokładnie tak, dobrze powiedziane. Wszyscy się chyba już dzisiaj zgadzają, że 500+ znacząco ograniczyło ubóstwo dzieci. Nawet te osoby, które idą na wcześniejszą emeryturę, mają jakiś wybór, mogą się przekwalifikować itd., a dziecko urodzone w biednej rodzinie samo nie ma żadnych możliwości zmienienia swojej sytuacji. Oczywiście najbardziej szokujące jest to, że dopiero po tylu latach ktoś tak proste rozwiązanie wymyślił. Nie wiedzieliśmy wcześniej o biednych dzieciach w Polsce? Nie znamy Pajacyka Ochojskiej? Nie słyszeliśmy o niedożywionych dzieciach? I teraz przypomnijmy sobie np. ogromną determinację Platformy w sprawie in vitro.  Ale to jednak dwie różne rzeczy.  No tak, tak, i to również jest ważny problem społeczny, ale jeżeli na jednej szali mamy głodne dzieci, to jednak powinniśmy się kierować najpierw zaspokojeniem tych najbardziej podstawowych potrzeb. Te głodne dzieci były przez lata najwidoczniej na tyle nieatrakcyjne medialnie czy polityczne, że nikt się za to nie wziął. To tak a propos ""lepszości"" wszystkich poprzednich rządów. Trudno się z tobą nie zgodzić, ale trudno też nie zauważyć, że uciekasz w tym momencie w dość populistyczną retorykę.  Po prostu uważam, że trudno mieć dzisiaj pretensje do partii, która ten problem w końcu dostrzegła i jakoś go jednak próbuje rozwiązać. Ja bym np. wprowadziła kryterium dochodowe, ale to wtórne rzeczy, które można przedyskutować i gdyby tylko druga strona chciała, to by o tym wszystkim dyskutowała, a nie tylko krzyczała, że PiS rozwala budżet.   No dobrze, to spróbujmy podsumować sukcesy i porażki rządów PiS do tej pory. 500+ to jak dotąd ich największy sukces?  Kurczę, zastanawiam się, o jakich innych sukcesach można mówić. I to jest chyba to, co po tym prawie 1,5 roku boli mnie najbardziej. (milczenie) Wieku emerytalnego nie nazwałabym reformą… Nie pytam cię tylko o reformy czy projekty ustaw. Daję ci tutaj swobodę. Pytam o sukcesy i porażki.  No to 500+ na pewno możemy uznać za sukces.  To już ustaliliśmy. Co dalej?  No właśnie... Jakie dalsze sukcesy?  Reforma edukacji?  Nie wierzę, by to miało szansę wyjść dobrze. Nieważne, jak genialnie będą ze sobą współpracować samorządy, to się nie ma prawa udać na tyle, żeby można mówić jednoznacznie o sukcesie. Będzie można mówić o zmianie, która ma pewne swoje plusy, ale nie sądzę, by można to nazwać sukcesem…  No to uda ci się wymienić te trzy sukcesy?  500+… (milczenie) Nie wiem, co jeszcze wymienić. A może spodziewasz się, że wielkim sukcesem będzie reforma sądownictwa?  To się dopiero szykuje i szykuje się w bardzo zły sposób. Nie rozumiem, dlaczego PiS musi wszystko robić konfrontacyjnie. Jeżeli chodzi o sądy, o wyroki, każdy wie, że jest mnóstwo rzeczy do naprawy, że jest mnóstwo rzeczywistych patologii, i tak naprawdę nie powinno tutaj być trudno znaleźć wielu sojuszników i ogromnego poparcia, także w środowisku. Ale jeżeli przygrywką do reformy sądownictwa jest hurtowe obrażanie całego środowiska, to sami sobie hodujemy wroga. Myślę sobie np. o tym, jak prof. Ewa Łętowska mówiła o sądach a propos afery reprywatyzacyjnej. To była bardzo celna, ostra analiza… Masakrowała sądy bardziej niż PiS.  Dokładnie. I trzeba było zagrać tą siłą. Dlaczego PiS nie umie mądrze szukać sojuszników, zwłaszcza poza swoim wąskim obozem? Dlaczego musi od razu wysyłać Patryka Jakiego, by trochę pokrytykował i poobrażał? PiS nie powinien się bać np. cytować swoich przeciwników i, tu gdzie można, mówić, że przecież myślimy podobnie.  To dlaczego Kaczyński czy jego ludzie nie umieją takich prostych gestów wykonać?  To jest dla mnie niepojęte.  Może więc rzeczywiście rację mają ci, którzy mówią, że – przynajmniej w przypadku wymiaru sprawiedliwości – chodzi o zemstę, odwet?  Nie wiem, nie znam prezesa, więc trudno mi tutaj ocenić jego motywacje. Ale mówiąc o konkretnych działaniach, jest to odtrącanie. Jaki jest tego powód, gdybym miała tutaj racjonalizować? Wydaje mi się, to taki beznadziejny upór, a nie żadna taktyka.  Z jakiego powodu ten upór?  Jeśli słucha się wyłącznie swoich klakierów, to skąd wziąć refleksję, że nie wszystko robi się właściwie?   Ale coraz więcej osób – także z ""ich"" strony – wskazuje konkretne rzeczy, które są źle robione.  To wszystko zdrajcy. Myślę, że to jest tak jak z tą babcią z piosenki Młynarskiego, której drukuje się specjalne pisemko, żeby babci nie denerwować. ""My mieszkamy na parterku, babcia w oficynce, drepce żądna informacji o całej rodzince. Lecz choć u nas trwa od rana z sodomką gomorka, babci o tym się nie mówi, by była w humorku. Niech zażywa główka siwa spokojnych pieleszy, po co babcię denerwować, niech się babcia cieszy"".  Jak się ogląda ""Wiadomości"", no to to są takie wiadomości właśnie, żeby Prezesa nie denerwować. To samo z ""WSieci”, z ""Gazetą Polską""... Ja myślę, że jesteśmy już na tym etapie, że pewnych – zwłaszcza krytycznych – głosów się już po prostu nie słyszy. Odsiewa się je, ignoruje.  Czyli po stronie największych porażek PiS-u zapisujemy wspomnianą już pychę biegnącą przed upadkiem?  Tak jest. Oraz, niestety, politykę zagraniczną, o której też już mówiliśmy. Może to jest materia zbyt skomplikowana dla kogoś o małym rozumku, czyli dla mnie, ale nie wydaje mi się, że może coś dobrego wyniknąć z szefa dyplomacji, który się ośmiesza. Który ośmiesza siebie i rząd. Mówiliśmy o tym palnięciu z Bałkanami, o zarzuceniu fałszerstwa Unii. Możemy mnożyć przykłady. Saryusz-Wolski. Gdy bierze się na takie stanowisko kandydata na za pięć dwunasta, i się jeszcze później tłumaczy, że miało się jako szef dyplomacji 3 dni, a nawet Pan Bóg miał więcej czasu na stworzenie świata, to nie wiadomo, czy śmiać się czy płakać? Gdybym była szefem dyplomacji, i ktoś by mi narzucił w 3 dni takie zadanie, to w ogóle bym się tego nie podjęła.  Odmówiłabyś prezesowi?  Wydaje mi się, że między innymi od tego jest szef dyplomacji, by być mądrzejszym od innych i by im głupie i szkodliwe pomysły wybijać z głowy.  To może podpisujesz się pod słowami Sławomira Sierakowskiego, skoro masz tak krytyczne zdanie na temat naszej polityki zagranicznej? ""Popieram krytykę Polski za granicą. Wstydzę się za nasz rząd. Podzielam i popieram tę krytykę i mam nadzieję, że wobec Polski zostaną wyciągnięte wszystkie konsekwencje wynikające z naszych zobowiązań zawartych w ratyfikowanych przez Polskę traktatach międzynarodowych. Jeśli głos Polski w Unii Europejskiej ma być zgodnie z zaakceptowanym przez nas prawem zawieszony, to niech będzie. Jest to dziś głos szkodliwy dla nas i dla Unii, głos przeciwników demokracji liberalnej i zasad dotychczasowej współpracy z naszymi sojusznikami"". Sierakowski ma rację? Czy też nie powinno się tego głośno mówić, bo to niepatriotyczne zachowanie i szkodzenie narodowemu interesowi?  To, czy ja powiem, że się wstydzę, albo nie, nijak się nie przekład na interes narodowy, państwowy. Na interes państwa przekłada się odpowiednio intensywne i odpowiednio wczesne krytykowanie tutaj, wewnątrz, po to, by zapobiegać tym kryzysom na zewnątrz. Tak jak ja sobie wyobrażam prezesa, to całe nieszczęście polega na tym, że on ma wokół siebie ludzi, którzy mu przyklasną dokładnie we wszystkim. Takich właśnie jak w ""Uchu prezesa"". Zastęp Mariuszów, którzy mu nie powiedzą wprost – ""Wywalmy tego Waszczykowskiego, niech się na chwilę opozycja pocieszy, ale wywalmy go, bo on nam szkodzi"".  Czyli brakuje mu adwokata diabła, Stańczyka jakiegoś, złośliwego i krytycznego błazna?  Stańczyka, Ludwika Dorna jakiegoś, tak. Brakuje mu kogoś, kto mu powie rzeczy, które teraz boją się nawet pomyśleć. Były takie osoby, ale po kolei znikają. Dorn, Ujazdowski… Kolejni znikają, więc ci co zostają siedzą jeszcze bardziej cicho, trzymają się razem, nie wychylają się z szeregu.  To nie może się dobrze skończyć.   No nie może. Może się skończyć katastrofą. To jest opisane w psychologii społecznej zjawisko kapitanozy opisanej przez Roberta Cialdiniego a odkrytej przez amerykańską agencję badającą katastrofy lotnicze, z których zaskakująco wiele było spowodowanych ewidentnym błędem pilotów nieskorygowanym przez załogę, która uznawała, że skoro kapitan podejmuje jakąś decyzję to na pewno się nie myli. Mamy więc załogę samolotu, kapitan popełnia ewidentny błąd, wszyscy wiedzą, że samolot się rozbije, a załoga milczy, nie czuje się na siłach zwrócić kapitanowi mu uwagi. Nieumiejętność, niechęć, wyuczona niemożność podważenia autorytetu.  Ale z czego to wynika? Ze strachu? Z tak wielkiego autorytetu kapitana/prezesa?  Ze strachu chyba nie. To było opisywane jako zjawisko, które trudno właściwie wytłumaczyć. Nieracjonalne wręcz. Sam mogę zginąć, ewidentnie idziemy na zatracenie, a jednak nic nie mówię. Dlaczego milczę? A dlaczego ludzie wsiadają do auta z pijanym kierowcą? Ludzie często nie mają odwagi, by powiedzieć, że nie wsiądą, że wezwą sobie taksówkę.  Czy sugerujesz, że Jarosław Kaczyński jest takim pijanym kierowcą? Nie, nie, absolutnie nie. Bardziej chodzi mi o tę kapitanozę nieszczęsną. Kiedy człowiek jest otoczony przez ludzi, którzy nie są partnerami do żadnej poważnej dyskusji, kiedy nie ma z kim przegadać wątpliwości i problemów, a tych rzeczy do przegadania jest coraz więcej…  Nie ma brata, z którym takie odmowy odbywał. Dorn czy Staniszkis słuchawki też już raczej nie podniosą, a i sam prezes raczej by do nich już nie zadzwonił…  Nie ma bardzo wielu osób, które mogłyby z prezesem szczerze porozmawiać. Jest taka zupełna samotność. I zastępy Mariuszy.   Czy to nie świadczy o słabości tych osób stojących obok?  Świadczy. Że są to osoby słabe, bez charakteru, nie mające dokąd odejść. Do tego po stronie porażek dorzuciłabym tę nieumiejętność zatrzymania się, poudawania nawet szacunku dla przeciwnika, cokolwiek. Nie ma nic złego w tym, żebym ja sobie poćwiczyła udawanie szacunku wobec kogoś, kto mnie średnio szanuje. Bo teraz PiS używa tylko jednej broni – siły. Jak się człowiek nauczy szanować innych, to dochodzi również przekonywanie, argumentacja, poszerza się arsenał możliwości wpływania na ludzi.  Dalej. Otwieranie zbyt wielu frontów naraz?  Jak najbardziej. Wszystkich możliwych, jakie sobie tylko wyobrazimy. I repolonizacja mediów, i prawnicy, i edukacja, i media publiczne, i emerytury, i kobiety, organizacje pozarządowe… Wszystko.  A oglądasz w ogóle ""Wiadomości""?  Czasami w internecie. Z reguły wtedy, gdy dowiaduję się, że było coś ""fajnego"", czyli coś, co warto obejrzeć dla beki… Napisałam niedawno – i nie mam co do tego wątpliwości – że tak jak ""Fakty"" nie pokazałyby pijanego prezydenta Komorowskiego, tak ""Wiadomości"" nie pokazałyby dzisiaj pijanego prezydenta Dudy.  Czy takie media to również nie jest broń obosieczna, która rykoszetem może zabić samych rządzących? Czy to nie jest przeciwskuteczne?  Oczywiście, że tak. Ludzie nie są aż tak głupi, jak oni myślą. Ludzie to widzą. Ludzie pamiętają komunę. Ludzie mogą sobie przełączyć. Ludzie mogą sobie przeczytać w internecie. Nie rozumiem tego. Dziwię się też, jak osoby, które nad tym pracują, godzą się z tym wewnętrznie. Np. jak radzi sobie Marzena Paczuska z tym, że no ma władzę nad swoim zespołem, ale jednak jest pośmiewiskiem w środowisku i nie ma żadnego szacunku?  Może żołnierze na wojnie nie myślą w takich kategoriach?  Tak, tylko co sprawia, że chcesz być żołnierzem na wojnie?  Może generał, czyli prezes. I wiara w to, że toczy się słuszną walkę i stoi się po właściwej stronie. A ci inni, druga strona, są dużo gorsi.  Być może. Ale to by oznaczało, że mamy do czynienia z osobą słabo nadającą się do kierowania programem informacyjnym. Jeśli rzeczywiście ktoś jest w stanie aż tak bardzo ograniczyć sobie widzenie rzeczywistości.  Kiedyś Tomasz Lis mówił, że odbiorcy są jeszcze głupsi niż myślimy. Z drugiej strony mamy słynne słowa Kurskiego, że ciemny lud to kupi. W skrócie – traktowanie odbiorców jako totalnych debili.  Dokładnie tak. O to mam największą pretensję do mediów. Że nas obrażają. Że oni nawet nie mają ambicji manipulować nami w taki sposób, żebym ja się nie kapnęła, że to manipulacja. Że robią to w taki ordynarny, łopatologiczny sposób. Oglądam to i myślę – ""Jezu, jakie zdanie ma o mnie ten kto to przygotował, co on o mnie myśli""… Nawet ciemny lud tego już nie kupi. Najlepiej widać manipulację, gdy dobrze znamy temat, albo - co gorsza - sami jesteśmy bohaterami, jak wtedy gdy ""Wiadomości"" w kolejnych wydaniach ""demaskowały"" układ organizacji pozarządowych i oglądałam strzałki łączące mnie z innymi podmiotami w rzekomo wielce intratnym finansowym układzie. Dzisiaj podobny serial ""Wiadomości"" robią o tzw. ""funduszach norweskich"" i Fundacji Batorego, choć rzut oka na listę przyznanych dotacji i cała narracja, że Batory ""dawał lewakom"" się widowiskowo wali. Chyba że za lewacką organizację uznamy np. Fundację Ośrodka Karta, która z ""funduszy norweskich"" dostała duże pieniądze na zupełnie nieideologiczny - jak zresztą znakomita większość przyznanych przez Batorego dotacji - projekt. Ale po co sprawdzać fakty, jak się chce babci świat uprościć? To dlaczego to robią? Bo przecież Misiewicz, Waszczykowski czy prymitywna propaganda medialna są tak naprawdę na rękę przeciwnikom PiS-u. Więc próbuję teraz zrozumieć, dlaczego godzą się na to zwolennicy i sympatycy PiS-u.  Zgadzam się. Bo to nawet nie jest – aleśmy im dokopali. My sami sobie dokopujemy.  Czy to nie jest ostatni moment na autorefleksję o tym, że szkodzimy sami sobie i że czas to zmienić? No tak. Tylko kto jej powinien dokonać? Na refleksję u rządzących nie mamy wpływu, ale możemy ją sobie przeprowadzić we własnym sumieniu. I myślę - chciałabym wierzyć - że każdy kto sobie szczerze sam ze sobą porozmawia o sposobie rządzenia przez PiS, powinien już usłyszeć dzwonek alarmowy. Ale jeśli np. w mediach społecznościowych śledzi tylko bezkrytycznych zwolenników swojej partii, to go nie usłyszy, bo zadziała - znowu powołam się na Cialdiniego - ""społeczny dowód słuszności"". Nikt inny nie wątpi, więc jednak musi być dobrze. Sama jak czytam innych prawicowych krytyków z PiS-u, to się utwierdzam, że może mam trochę racji, skoro nie tylko ja, przy całej swojej życzliwości dla prawicy, dostrzegam jej błędy i wypaczenia… Z drugiej strony, jak ktoś śledzi samych innych żołnierzy, to po prostu utwierdza się w tym swoim przekonaniu, że trzeba maszerować do przodu… Maszeruj albo giń?  Tak.  To może jednak Kaczyński nie jest wcale tym mitycznym przebiegłym politycznym graczem i geniuszem strategii?  Jak będę żyła wystarczająco długo, to być może zobaczę efekt końcowy tej podobno genialnej strategii politycznej, która obecnie jest wdrażana. Kto wie, może rzeczywiście wtedy okaże się genialna, i tylko ja nie umiem tego geniuszu dzisiaj dostrzec, a nie chcę w niego po prostu uwierzyć. Mówię serio. Ale widzę też, że żołnierze PiS-u również chyba nie za bardzo to odczytują. Próbuję np. czasami dopytać Marzenę Paczuskę, szefową ""Wiadomości"" TVP, i widzę, że nie dyskutuje się z prezesem, nie dyskutuje się z samym sobą, za to bardzo dużo dyskutuje się z faktami. Co jest absurdalne. Jeśli więc prezes faktycznie jest genialnym strategiem, to jest to ten rodzaj geniuszu, którego genialność jest nie do pojęcia przez współczesnych. Za kilkanaście czy kilkadziesiąt lat ci, którzy dożyją, będą dopiero mogli przyznać mu rację.  Krótko mówiąc - genialnej strategii nie widać?  Żeby zobaczyć genialną strategię, musiałabym zobaczyć efekty. A na razie efekty są np. takie, że dzięki Przyłębskiej, Muszyńskiemu, Piotrowiczowi i paru innym osobom, które mają jakieś tam uwikłania, jesteśmy oswajani z jakimiś tam uwikłaniami, i sami sobie wybijamy argumenty, że potrzebna jest jakakolwiek dezubekizacja czy lustracja, bo jeśli my możemy ich trzymać u siebie, to na ile to jest poważne? A jeśli mam i trzymam Misiewicza, albo gdy Misiewicz sprowadza męża szefowej apteki do rady nadzorczej Polskiej Grupy Zbrojeniowej, wielkiego koncernu, sprowadza człowieka, który jest tylko mężem pani prowadzącej aptekę, to przecież tu nie chodzi o żadne kadry. I nie chodzi o silne państwo. Chodzi o nic. A nawet jeżeli o coś chodzi, to tak bardzo teoretycznie, że nie mamy o czym mówić.   Czyli państwo w dalszym ciągu teoretyczne?  Tak. I to jest taka moja największa pretensja. Moja osobiście. Bo ten rząd miał ogromny mandat na wzmocnienie państwa, nawet na bolesne wzmocnienie. Na rzeczywiste reformy. Na konkretne zmiany. I wtedy, w 2005 roku, rzeczywiście miał na to za mało czasu. Teraz mają przed sobą długą perspektywę, skoro mają rządzić nawet do 2030 roku.  I co?  I nic, nie widzę tych działań. Widzę za to przejmowanie wszystkich wad poprzedników. I tyle. I niewiele więcej. I efekt będzie taki, że przyjdą następni i będą mogli to wszystko robić jeszcze bardziej i jeszcze gorzej. Ja jako obywatel oczekujący silnego państwa, państwa odpowiedzialnego, solidarnego i sprawnego, wydaje się, będę w dalszym ciągu czekać.  A czy umiesz się umiejscowić gdzieś na tej osi – jedni mówią, że koniec demokracji, pędzimy ku przepaści, wszystko się kończy, ogólnie apokalipsa; a drudzy, że jest coraz lepiej, demokracja ma się świetnie, ludzie się bogacą i odzyskują podmiotowość, Polska wstaje z kolan?  Nie ma co udawać, że niektóre zasady czy standardy normalnego silnego demokratycznego państwa nie są lekceważone...  Bo są.  Bo są. Rzeczy, które są ważne, konsultacje publiczne… Wprowadzanie reform na szybko, bez sensu. Wydaje mi się, że jak się łamie standardy, to jednocześnie wychowuje się ludzi do buntu obywatelskiego przy urnach wyborczych. Platforma jakoś tego buntu długo nie prowokowała, chociaż też robiła takie same rzeczy, tak samo – choć na mniejszą skalę – omijała konsultacje. Więc PiS całkiem sprawnie wychowuje ludzi, którzy go obalą przy wyborach.  O, no to mamy kolejny sukces rządów PiS-u. (śmiech) W jakimś sensie tak. Aktywizowanie przeciwników, rzeszy ludzi, którzy nie interesowali się polityką, i zaczynają się nią interesować.  A można było tego stosunkowo łatwo uniknąć?  Można było. Można było większości rzeczy, błędów i wpadek, uniknąć. Więc tak, PiS łamie standardy, ale nie mieliśmy po 1989 roku rządu, który by tego nie robił… To nie jest wytłumaczenie, bo akurat oni mieli być tymi, którzy już na pewno robić tego nie będą.  Tak. Oczekiwaliśmy, że będą naprawiać państwo. Że znają jego słabości. A jak się jest państwowcem, to nie wykorzystuje się słabości państwa. A PiS wykorzystuje. I wychowuje te całe rzesze obywateli, którzy będą w stanie się zmobilizować na kolejne wybory, bo przecież ich się nie da ani uniknąć, ani zmanipulować. Czy Kataryna tu i teraz, w kwietniu 2017 roku, jest zwolenniczką/sympatyczką PiS-u?  Nie umiałabym odpowiedzieć na to pytanie, bo co konkretnie mamy na myśli mówiąc ""PiS""?  O czym myślimy, kiedy mówimy o PiS-ie? Co konkretnie mamy na myśli – rząd, partię, program wyborczy, konkretne działania? Więc strasznie trudno odpowiedzieć na to pytanie.  A jeśli rząd i to, co konkretnie zrobili przez 1,5 roku? To cię oddala czy przybliża od sympatyzowania?  To mnie oddala od nadziei, że zmiany będą radykalne i że dobra zmiana będzie naprawdę dobra i trwała. Że to będzie zmiana, a nie zamiana nieswoich na swoich.  No to inaczej. Czy widzisz jakieś światełko w tunelu? Czy zacznie iść ku dobremu?  Jeżeli ta tendencja spadkowa w sondażach się utrzyma, to to musi spowodować u nich jakieś otrzeźwienie. I wtedy zaczną się może podnosić. Zacznie się pojawiać coraz więcej krytycznych głosów, coraz trudniej będzie przymykać oczy i udawać, że ""jest super, dokładamy do pieca"". Jeżeli zacznie się to odkręcać wystarczająco długo przed wyborami, jest jeszcze czas na zmianę kursu. Tak samo jeśli wykona się jakiś zdecydowany ruch i zobaczy się, że np. jak się wywali tego Waszczykowskiego, to świat się nie zawali. Wręcz przeciwnie.  Tylko czy prezes ma jakieś autorytety, głosy, których teraz słucha, i których głos uważa za ważniejszy i mądrzejszy od swojego własnego przekonania i pewności?  Suweren powinien być takim głosem. Poszerzmy sobie definicję suwerena. Trzeba zrozumieć, że suwerenem nie jest tylko żelazny elektorat, tylko wszyscy.  O co dzisiaj twoim zdaniem chodzi Kaczyńskiemu? Czy w dalszym ciągu chodzi mu przede wszystkim o silne państwo, Polskę i Polaków, czy może tylko o władzę, o odwet i zemstę jak chcą inni? Nie mam pojęcia. Wątpię, że tylko o władzę. To najłatwiejsze wytłumaczenie. Kaczyński bardzo często szedł pod prąd, podejmował trudne wybory, gdy na tym tracił i gdy go to marginalizowało, więc ileś tam razy pokazał, że chodziło mu o coś więcej niż tylko o władzę. Więc tutaj nie mam powodów, by sądzić, że pod koniec mu się to odmieniło. Zwłaszcza, że starzejąc się, człowiek chciałby chyba coś po sobie zostawić. Wydaje mi się więc, że chodzi mu o coś konkretnego, o realne wzmocnienie, tylko że kompletnie wymyka mu się to z rąk. Bo wydaje mu się, że on sam musi to wymyślić i najlepiej jeszcze sam zrobić.  Czyli za bardzo uwierzył w swój polityczny geniusz? Tak, ale jak ma nie uwierzyć, kiedy wszyscy wkoło mu to powtarzają? Na przykład Magdalena Ogórek na okładce ""Do Rzeczy"" wychwalająca go jako genialnego stratega. A tu trzeba by powiedzieć – no, nie tak.  Czyli co, potrzebny jest bunt Mariuszów? Którzy zbierają się razem i, drżąc, idą do prezesa i mówią mu: ""panie prezesie, chcielibyśmy zauważyć, że to, to i to robimy źle""?  Nie wiem, czy akurat bunt Mariuszów. Wątpię. Myślę, że bardziej Mateuszów i Jarosławów. Zresztą pierwsze symptomy minibuntu u Gowina już chyba widać. Bardziej w tym kierunku. Trzeba skądś w sobie znaleźć siłę do buntu. A jak człowiek wie, że gdy się zbuntuję, to on mnie wywali, a ja nie mam do czego wracać, a teraz jestem ministrem i co, źle mi? No to wtedy się nie buntuję. Jeśli więc bunt, to tylko tych, którzy mieliby szansę na karierę poza PiS-em i będą do niej jeszcze potrzebować twarzy i reputacji.  A gdyby doszło do twojego spotkania z Kaczyńskim, o czym sam prezes swego czasu marzył? Chwalił cię w jednym z wywiadów, całował obie dłonie pani Kataryny, głęboko kłaniał się twojej inteligencji i odwadze oraz deklarował, że bardzo, by chciał cię poznać…  Boże, po co mi to wszystko było? Cofam wszystko, co wyżej powiedziałam. (śmiech)  Ale wyobraźmy sobie, że dochodzi do takiego spotkania. Kawa, ciasteczka, masz pół godziny sam na sam z prezesem. I możesz mu powiedzieć, co myślisz, wygarnąć, a on obiecuje, że tego wysłucha, wyciągnie wnioski i że potraktuje twoje słowa poważnie.  Nie wyobrażam sobie takiej sytuacji. Nie mam aż takiej fantazji. Myślę, że próbowałabym go raczej dopytać o pewne rzeczy, niż go krytykować i próbować zmienić, bo widzimy już od dłuższego czasu, że nie ma takiej możliwości, że ktoś coś prezesowi wygarnie i w ten sposób na niego wpłynie, więc w ten sposób zmarnowałabym moje pół godziny. Zapytałabym go dlaczego trzyma Waszczykowskiego, czy naprawdę podobają mu się ""Wiadomości"", dlaczego Macierewiczowi wszystko wolno i co by powiedział, gdyby tak jak obecnie PiS rządziła PO. I czy zapomniał, że dłużej klasztora niż przeora? Że ludzie się zmieniają, odchodzą, partie tracą władzę, a instytucje i państwa trwają. Polityk powinien umieć sobie wyobrazić, że kiedyś odda państwo politycznym przeciwnikom, a ci będą z nim robić to samo, co on dzisiaj robi.  ""Więc dlaczego, panie prezesie, dlaczego?!"".  Umiem to sobie wyobrazić i o to mam największy żal do PiS-u. Chciałabym wiedzieć, czy prezes umie sobie wyobrazić jak państwo - może już za 2,5 roku - przejmie PO-lewica i co się stanie, jak zechce rządzić nim tak jak dzisiaj rządzi PiS. Bo nie oszukujmy się, nie ma władzy, która  sama chce się i umie ograniczyć. Każda kolejna tylko korzysta z najgorszych tradycji poprzedników. Jeśli więc dziś ktoś cieszy się, że PiS na rympał wprowadza rozwiązanie, które popiera, dlatego wybacza styl, powinien wziąć pod uwagę, że kiedyś tak samo na rympał będą wprowadzane rozwiązania, których nie popiera. I wtedy trzeba będzie siedzieć cicho, jeśli się milczy dzisiaj.  Czy Kataryna mogłaby być premierem Polski i czy byłaby lepszym premierem niż obecna Beata Szydło?  Nie mogłabym, nie chciałabym i wątpię, że byłabym lepsza. To ciężka praca, a ja nie jestem aż tak pracowita. Po drugie, strasznie ciężko bym to znosiła. Trudno mi sobie wyobrazić, że znoszę Waszczykowskiego i Macierewicza, i inne osoby, które sprawiają, że czuję się jak idiotka. Bo jak się musiała czuć premier, jak jej szef dyplomacji mówi w gazecie, że ma jakieś ekspertyzy, których ona nie widziała i o których nic nie słyszała? Jednak trzeba mieć takie poczucie – może i się ze mnie śmieją, ale jestem sobie premierem. Ja chyba nie umiałabym tak myśleć. Dużo łatwiej byłoby mi znieść otwartą agresję i krytykę niż politowanie. Że nikt się ze mną nie liczy, wszyscy się ze mnie śmieją i mało kto traktuje mnie poważnie. A są ludzie, którym to nie przeszkadza. I właśnie tacy ludzie nadają się do polityki.  Ludzie bez charakteru i bez właściwości?  Aż tak bym nie powiedziała. Ludzie bardziej gruboskórni, którzy nie przejmują się tak bardzo tym, że ktoś ich nie szanuje.  No to może ministrem byś chciała być?  Nie, nie. Zdecydowanie nie.  No dobra. A przynajmniej tym anty-klakierem Kaczyńskiego?  O, tak. Wolałabym być Stańczykiem. Ale pewnie byłaby to bardzo krótka kariera. Rozmawiał: Grzegorz Wysocki, WP Opinie Kataryna – słynna blogerka polityczna. Sławę zdobyła publikacjami na Salonie24. Jej tożsamość w 2010 roku ujawnił ""Dziennik"". W ""realu"" Kataryna jest szefową organizacji pozarządowej, choć w dalszym ciągu chroni swoją prywatność i nie zgadza się np. na publikację swoich fotografii. Od 2013 roku publikuje felietony na łamach ""Do Rzeczy"". Autorka bloga kataryna.blox.pl i popularnego profilu na Twitterze."
http://opinie.wp.pl/francuzi-wybrali-ewolucje-emmanuel-macron-to-szansa-i-wyzwanie-dla-polski-6115281734289025a,"Francuzi wybrali ewolucję. Emmanuel Macron to szansa i wyzwanie dla Polski Francuskie MSZ oficjalnie poinformowało, że Emmanuel Marcon i Marine Le Pen 7 maja zmierzą się w drugiej turze wyborów prezydenckich. Po raz pierwszy od dekad prezydentem Francji zostanie polityk spoza głównych partii politycznych. Nie oznacza to jednak rewolucji w Paryżu, ani tym bardziej w Unii Europejskiej.  Patrząc wyłącznie na wyniki pierwszej tury głosowania odnieść można wrażenie, że szanse 7 maja są wyrównane.  Zgodnie z oficjalnym komunikatem MSZ w Paryżu Marcona poparło 23,75 proc. Francuzów, a Le Pen 21,53 proc. Dalsze miejsca zajęli konserwatysta Francois Fillon, na którego głosowało  19,91 proc. wyborców i lewicowy polityk Jean-Luc Melenchon z  wynikiem 19,64 proc. Tradycyjnie frekwencja była wysoka, co oznacza, że udział w głosowaniu wzięło ponad 80 proc. spośród ok. 47 mln uprawnionych obywateli.  Wyniki I tury i porażka republikanów i socjalistów pokazuje, że Francuzi  oczekują zmian. Postanowili przewietrzyć system polityczny ukształtowany po Drugiej Wojnie Światowej. Oznacza to jednak modernizację sceny politycznej i dostosowanie jej do współczesnych realiów, a nie rewolucję. Według sondaży w drugiej turze 39-letni Emmanuel Macron otrzyma dwa razy więcej głosów od Marine Le Pen i zostanie najmłodszym prezydentem w historii Republiki. To będzie powiew świeżości, na który liczy wielu Francuzów. Nowa twarz, nowe pokolenie, nowy ruch polityczny, ale bez radykalnych zmian, a to wszystko podane w miłym dla każdego, lekkim sosie populizmu. Macron przez dwa lata był ministrem  gospodarki w administracji ustępującego, socjalistycznego prezydenta Francois Hollande’a. Jest dobrze znany i przewidywalny. Ukończył elitarną uczelnię  École nationale d’administration (ENA), z której wywodzą się członkowie francuskiego establishmentu. Był też asystentem znanego, lewicowego filozofa Paula Ricœura. Dzięki temu jego kandydaturę mogą zaakceptować zarówno zwolennicy lewicy jak i prawicy, a rynki pozytywnie zareagują na zwycięstwo. Minimum niewiadomych i awantur. Macron jest tak mocno związany z tradycyjnymi elitami Francji, że skrajnie lewicowy kandydat na prezydenta Jean-Luc Mélenchon odmówił poparcia go w drugiej turze. Pomimo przesunięcia się do środka sceny politycznej i odżegnania się od skrajnych poglądów ojca, Marine Le Pen nadal postrzegana jest jako niebezpieczna ekstremistka, a cień antysemityzmu utrzymuje się nad Frontem Narodowym. Jak zauważył jeden z francuskich komentatorów, Le Pen miała Brexit, Trumpa, Putina, imigrantów i terroryzm, a mimo to zdobyła tylko kilka procent głosów więcej, niż pięć lat wcześniej. Po przekroczeniu progu swojego domu Francuz nie jest chrześcijaninem, muzułmaninem, czarny ani biały. Jest obywatelem, który uczestniczy w życiu politycznym kraju. To skłania go do wychodzenia na ulicę i demonstrowania niezadowolenia, ale także przekłada się na wysoką frekwencję wyborczą. Rezultatem jest frekwencja rzędu 80 proc. i brak miejsca na mobilizację nowego, znaczącego elektoratu. Obywatele Republiki, którzy biorą odpowiedzialność za swój kraj zrobili to i tym razem, aby pozbyć się ludzi  uwikłanych w afery i kojarzonych z tradycyjnym sposobem prowadzenia polityki. W ten sposób Francuzi odpowiedzieli na potop populizmu zalewający globalną politykę. Przesadą byłoby stwierdzenie, że przewidywane zwycięstwo Macrona oznacza zahamowanie tej fali. On sam nazywany jest politykiem teflonowym, gdyż każdy znajdzie u niego to, czego szuka i trudno zarzucić mu jednoznaczne poglądy. Po prostu nie wpadli w objęcia Le Pen, która jest prawicową populistką w stylu Trumpa czy Farage’a w Wielkiej Brytanii.  Francja ma problemy z imigracją, wierzący muzułmanie rzucają wyzwanie świeckiej republice, a terroryzm zachwiał poczuciem bezpieczeństwa. Dla wyborców ważna jest jednak gospodarka, edukacja i inne elementy codziennego życia. Naturalny jest też strach przed nieznanym, które niesie gwałtowna zmiana. Dlatego Francuzi nie wywracają systemu politycznego do góry nogami, tylko stawiają na ewolucję i dostosowanie życia politycznego do wymogów początku dwudziestego pierwszego wieku. Tak jak w innych krajach, partie tradycyjnie obarczane są odpowiedzialnością za problemy i nie potrafią sprostać oczekiwaniom wyborców, którzy utracili zaufanie do rządzących elit. Zastępują je nowe ugrupowania i politycy wykorzystujący nowe środki komunikacji i przystosowani do funkcjonowania  we współczesnym świecie. To naturalne zjawisko i koniec dwudziestowiecznej polityki. Krwawy zamach terrorystyczny tuż przed drugą turą może pomóc liderce Frontu Narodowego, ale nic nie wskazuje na to, aby mogła odrobić sondażowe straty zwłaszcza, że sympatycy republikanów i socjalistów zjednoczą się wokół Macrona. Podobnie było w grudniu 2015 r., gdy Front Narodowy uzyskał fantastyczny wynik w pierwszej turze wyborów lokalnych tylko po to, aby w dogrywce zostać zmieciony przez lewicowo-prawicową koalicję. Marine Le Pen i tak bardzo oddaliła się od poglądów ojca i przesunęła swoją partię w kierunku centrum sceny politycznej. Dowodem tego jest awans do drugiej tury i tańce zwolenników na ulicach. Partia, która do niedawna była na dalekim marginesie życia politycznego, teraz jest w jego sercu. Ale to może oznaczać jedynie odtworzenie zmodernizowanego podziału na lewicę i prawicę bez etykiet „socjalistów” i „republikanów”, ale z uwzględnieniem współczesnych lęków, bolączek i metod uprawiania polityki. W czerwcu we Francji odbędą się wybory parlamentarne, które ostatecznie pokażą, jak wygląda scena polityczna w Paryżu. Ten rok jest kluczowy dla Unii Europejskiej. Po Brexicie pojawiły obawy, że prawicowi populiści zwyciężą w Holandii i we Francji, a Angela Merkel zostanie dramatycznie osłabiona. W Holandii nic się nie wydarzyło i wiele wskazuje na to, że Frexit też Unii nie grozi. Macron świętował sukces wyborczy z flagą Unii Europejskiej w tle. Macron oczekuje uwzględnienia francuskich postulatów w Brukseli, ale przede wszystkim opowiada się za dalszą integracją Wspólnoty. Jednym z zarzutów wobec obecnego kształtu i sposobu działania UE jest nienadążanie za tempem współczesnej rzeczywistości. Szok związany z Brexitem i dojście do władzy nowych, młodszych polityków to impulsy, które mogą skruszyć brukselski beton i wymusić zmiany. Unia będzie ewoluować, a sukces Macrona oznacza, że coraz bardziej prawdopodobny jest scenariusz przyspieszonej integracji, która uprości procesy podejmowania decyzji. Odpowiedzią na brak elastyczności Wspólnoty będzie zacieśnienie, a nie poluźnienie relacji między krajami, czyli ""więcej Europy w Europie"". Oddala się wizja rozchwianej i niespójnej Unii, o której zapewne marzy Władimir Putin. Nikt nikogo z Unii nie wyrzuci, ale bardzo prawdopodobna jest chwila prawdy, w której każdy kraj, w tym Polska, będzie musiał odpowiedzieć, na jaki rodzaj integracji się godzi. Nadchodzi czas podejmowania jasnych działań, a nie manewrów i symbolicznych przepychanek. Od tego zależeć będzie podział wpływów i funduszy. Europa wielu prędkości to coraz większa marginalizacja tych, którzy pozostaną na peryferiach. Dlatego sukces polityka takiego, jak Emmanuel Macron to dla Polski szansa, ale i ryzyko."
http://opinie.wp.pl/dariusz-bruncz-kosciol-twardym-elektoratem-6115424631543937a,"Dariusz Bruncz: Kościół twardym elektoratem W wielu sprawach Kościół zredukował się do roli ideologicznej przybudówki dla pomysłów PiS i na odwrót, co utrudnia zdrowe relacje między państwem i Kościołem, teoretycznie niezależnymi wielkościami. Teoretycznie. Jak wiemy teoretyczność to w polskiej polityce rzecz święta, pisze w felietonie dla WP Opinie Dariusz Bruncz Przeciwnicy Tuska mają nadzieję na jego proces, tymczasem w Warszawie odbyła się procesja byłego premiera przez miasto i, jak spekuluje wielu, początek kampanii prezydenckiej. Wielu sugeruje, że to Jarosław Kaczyński jest autorem gwiazdorskiego półpowrotu Tuska i jest w tym z pewnością wiele racji. Być może kontrolowane przecieki z Kancelarii Prezydenta przy okazji konfliktu z Antonim Macierewiczem to przejaw zaniepokojenia Andrzeja Dudy o swoją przyszłość i chęć zaznaczenia swojej obecności, choć z drugiej strony silna pozycja Tuska w sondażach i polityce wizerunkowej, wzmacnia też paradoksalnie pozycję samego Dudy. To on mimo sporu z Macierewiczem, a być może i z samym Kaczyńskim, staje się bezalternatywnym kandydatem i orężem PiS w kolejnych wyborach, nie tylko prezydenckich. W całej tej grze pomija się jednak ważnego gracza: Kościół. Nie tylko ten hierarchiczny, ale również ten bazowy.  W sytuacji otwartego konfliktu między braćmi Karnowskimi i Tomaszem Sakiewiczem, sporu, który już przestał być wojną buldogów pod dywanem, a przeszedł do fazy publicznej, Kościół rzymskokatolicki w Polsce jest jedyną, tak dobrze zorganizowaną strukturą, która jest w stanie pomóc utrzymać hegemonię Jarosława Kaczyńskiego. Wewnątrzkościelne grupy „opozycyjne” ze środowiska Więzi, Znaku czy Tygodnika Powszechnego dokonują wprawdzie korekty ideologicznego wizerunku Kościoła, jednak to nie one, poza zaprzyjaźnionymi mediami i środowiskami intelektualistów, mają przełożenie na Realpolitik.  O politycznej sile Kościoła w obecnej grze politycznej wie również konsolidująca się wokół Platformy Obywatelskiej opozycja lub przynajmniej jej część. Grzegorz Schetyna wie, że granie na antyklerykalizm może się nie opłacić w bezpośrednim rozrachunku wyborczym, tym bardziej, że niechęć do Kościoła, nie tylko w wersji hardcore, została już zagospodarowana przez partie lewicowe i także w jakiejś mierze przez Nowoczesną. Nieszczęsny przykład Palikota jest przestrogą, że od antyklerykalizmu – udawanego czy inscenizowanego na potrzebę chwili – do groteski jest bardzo blisko. Poza tym otwarta walka Schetyny z hierarchią, nawet jeśli by przyniosła parę punktów procentowych w sondażach, mogłaby się okazać zabójcza dla strategii szerokich skrzydeł, tym bardziej, że ani Grzegorz Schetyna, ani tym bardziej Platforma Obywatelska nie są wiarygodnymi krytykami Kościoła.  To PO wielokrotnie demonstrowała swoją bliskość Kościoła, a raczej chęć bliskości, spotykając się z dystansem i chłodem hierarchów. Za rządów PO i PSL wpływowi biskupi mówili o niezależności Kościoła i niemieszaniu się w politykę, jednak perspektywa przejęcia władzy przez PiS radykalnie zmieniła retorykę purpuratów. To również PO nie potrafiła do rozmów ze stroną kościelną stanąć z pozycji partnera, odgrywając rolę w gruncie rzeczy niesfornego, ale koniec końców posłusznego ucznia. Z pewnością miało na to wpływ konserwatywne skrzydło PO, jednak bojaźń i drżenie PO przed Kościołem wciąż istnieje, podobnie jak świadomość, że taka strategia na dłuższą metę się nie sprawdzi. Wymowny w tym kontekście był niedawny wywiad Grzegorza Schetyny dla Krytyki Politycznej. W rozmowie z Sławomirem Sierakowskim, szef PO mówi o rozczarowaniu Kościołem powiatowym, żalu o bezpośrednim zaangażowaniu Kościoła podczas ostatnich wyborów, stwierdzając, że dziś część Kościoła (biskupów?) odczuwa dyskomfort. Zapewne dyskomfort odczuwa przede wszystkim część środowiska i elektoratu samej PO. Schetyna z wyraźnym ubolewaniem zauważa, że PO odgrywa dla Kościoła rolę czerwonego luda: „Jesteśmy dla znacznej części Kościoła komunistami i złodziejami. Jesteśmy uważani za antytezę patriotyzmu, racji stanu, Kościół ma do nas wrogi stosunek i to jest niestety ugruntowane stanowisko w znacznej jego części"". Trudno odmówić Schetynie racji, szczególnie w kontekście zidentyfikowania Kościoła powiatowego – to właśnie on, obok mocno proreżimowej hierarchii ordynariuszy jest najbardziej związany z obozem władzy, nie tylko ideologicznie, ale również poprzez sieć interesów ekonomicznych. Kościół powiatowy to najwierniejsi z wiernych, najbardziej praktykująca i zdyscyplinowana część wiernych, głosująca głównie na PiS, słuchająca głosu biskupa i plebana, wciąż licząca się z perspektywą społecznego ostracyzmu w małych środowiskach w przypadku otwartego sprzeciwu. Kościół powiatowy to nie tylko posłuszni wierni, nawet jeśli nie bezkrytyczni, to z pewnością ze zdecydowanie mniejszą zdolnością czy po prostu ochotą na otwarty sprzeciw wobec wiecowych wystąpień abpa Marka Jędraszewskiego czy podobnie zorientowanych hierarchów. Kościół powiatowy to także spora część duchowieństwa, które lokalnie i regionalnie zarządza ideologiczną strefą wpływów, a polityczną zaciekłością w niczym nie ustępuje działaczom partyjnym. PO ma problem z Kościołem, także dlatego, że nieliczni duchowni nie ukrywający swojego poparcia dla tej formacji, nie spotykają się – mówiąc delikatnie – z przychylnością swojego środowiska, często samowolnie stylizując się na kapelanów katolicyzmu otwartego, co nieuchronnie prowadzi do groteski i z góry spisane jest na niepowodzenie.  Umizgi wobec hierarchii, jak chociażby za czasów rządów Ewy Kopacz, czy pohukiwanie na państwo wyznaniowe przez Ewę Kopacz już po przejęciu władzy przez Schetynę i spółkę nie może być alternatywą. Nie tylko PO, ale wszystkie partie polityczne nie wypracowały spójnego i konsekwentnego modelu relacji z większościowym Kościołem. Rządy SLD były złotymi latami dla Kościoła i wcale nie inaczej było za czasów PO, nawet jeśli przywiązane miało charakter deklaratywny i jednostronny. Obecnie trudno znaleźć odpowiednie określenia, gdyż sieć współzależności jest absolutnie nietransparentna.  W teologii trynitarnej, a więc podejmującej kwestię Trójcy Świętej, istnieje pojęcie perychorezy, a więc przenikania się Istot Boskich. W kontekście politycznym mamy wielu graczy, niemniej to właśnie związek Kościoła powiatowego z partią rządzącą, można określić mianem politycznej perychorezy z ogromną stratą dla samego Kościoła, która jest nie tylko melodią przyszłości. Niestety w wielu sprawach Kościół zredukował się do roli ideologicznej przybudówki dla pomysłów PiS i na odwrót, co tym bardziej utrudnia zdrowe relacje między państwem i Kościołem, teoretycznie niezależnymi wielkościami. Teoretycznie. Jak wiemy teoretyczność to w polskiej polityce rzecz święta."
http://opinie.wp.pl/macron-prezydentem-francji-lukasz-lipinski-paradoksalnie-nie-musi-byc-to-dla-polski-korzystne-6115444779833473a,"Macron prezydentem Francji? Łukasz Lipiński: paradoksalnie nie musi być to dla Polski korzystne - Zwycięstwo Macrona i Merkel, w zasadzie jakiegokolwiek z dwóch wariantów niemieckich, oznacza, że pociąg europejski, który stoi na peronie, nareszcie z niego ruszy (...), a Polska do niego nie wsiądzie - powiedział Łukasz Lipiński (Polityka Insight). - Z punktu widzenia linii obecnego rządu w Polsce, nie było dobrego rozwiązania - stwierdził z kolei Paweł Kowal (Polska Akademia Nauk). W poniedziałek w #dzieńdobryWP Łukasz Lipiński (Polityka Insight) i Paweł Kowal (Polska Akademia Nauk) komentowali wyniki pierwszej tury wyborów prezydenckich we Francji. Jaki wynik wg nich byłby najlepszy dla Polski? Jak zwrócił uwagę Lipiński, wygrana innego kandydata niż Marine Le Pen, która zapowiedziała, że chce wyprowadzić Francję z Unii Europejskiej, niekoniecznie musi być dobra dla Polski. Jego zdaniem Emmanuel Macron wydaje się być zwolennikiem dalszej integracji Unii Europejskiej, a polski rząd ""bardzo wyraźnie ustami premier Beaty Szydło i Jarosława Kaczyńskiego mówi, że nie jest zwolennikiem dalszego pogłębiania integracji europejskiej"".  Kowal zgodził się z Lipińskim co do stanowiska Macrona. - Nie chciałbym, żeby Polska została na peronie. Stanie w takiej sytuacji jesienią, że trzeba będzie szybko odpowiedzieć, w którym kierunku idziemy. To będzie duże wyzwanie dla obecnej elity politycznej, która akurat ma swój słabszy punkt. Jest nim właśnie polityka europejska - podkreślił. Przypomnijmy, że Macron w swoim przemówieniu podkreślił, że ""jego wygrana jest przesłaniem dla europejskich sąsiadów, że populizm nie musi zwyciężać"". Jak zaznaczył Lipiński, te słowa zostały skierowane również do Polski. - Szczerze mówiąc, jeżeli doszłoby do zacieśnienia współpracy unijnej wokól strefy euro i kraje naszego regionu pozostałyby poza tym pociągiem, wiele osób po różnych stronach francuskiej strony politycznej wcale nie byłoby specjalnie przejętych - zwrócił uwagę publicysta.  Kowal odniósł się natomiast do niedzielnej kolacji kanclerz Merkel i premier Szydło. Jego zdaniem z pewnością rozmawiały o Macronie. - Myślę, że Merkel była w świetnym humorze, wypiła jeden kieliszek wina wiecej, natomiast pani premier, z punktu widzenia linii obecnego rządu w Polsce, zdaje sobie sprawę, że we Francji nie było dobrego rozwiązania - powiedział. Jak dodał, wygrana Le Pen byłaby ""tragedią"". - Jaroslaw Kaczyński w moim przekonaniu historycznie i obecnie jest zwolennikiem integracji, natomiast ma dzisiaj taki problem, że chce, żeby nic nie wyrosło między nim a prawą ścianą. W związku z tym składa dość duże ofiary na oltarzu populizmu antyunijnego. To będzie dla niego problem, żeby powiedzieć, że jest za integracją na konkretnych warunkach - mówił. Dodał też, że polityka europejska po wyniku 27:1 jest jednym z najtrudniejszych problemów obecnego rządu. Zdaniem Lipińskiego sondaże nie przesądzają o wyniku wyborów. - Polityka ma swoją dynamikę, różne rzeczy mogą sie wydarzyć - powiedział. Przyznał jednocześnie, że prawdopodobieństwo wygranej Macrona jest duże. - W sondażach średnio prowadzi 2:1. (...) To jest z jednej strony bardzo dużo, z drugiej - nie na tyle dużo, żeby się jego zwolennicy zdemobilizowali - tlumaczył.  Z brakiem pewności do samego końca zgodził się Kowal. - Wyborcy w Holandii, Wielkiej Brytanii, Stanach Zjednoczonych, w naszym kręgu kulturowym, w szeroko rozumianym Zachodzie, przyzwyczaili nas do niespodzianek, więc obserwowałbym te wybory uważnie - zaznaczył. O wszystkim zdecydują najbliższe dwa tygodnie. - Le Pen stoi rzeczywiście przed wyborem: czy zaostrzyć kampanię i powalczyć o elektorat Melenchona i innych skrajnych kandydatów, czy też zlagodzić i powalczyć dla odmiany o wyborców Fillona i centroprawicy - mówił Lipiński. Wyborcom Melenchona z kolei jego zdaniem bliżej do Macrona.  - Raczej wygra Macron, dlatego że różnica między nim a Le Pen w sondażach jest tak duża, że raczej trudno sobie wyobrazić nadrobienie tych kilkudziesięciu procent - stwierdził z kolei Kowal. Jego zdaniem Macron zaprezentował się jako autentyczna postać. - Rozegrał to z przekazem: ja nie jestem żadną mistyfikacją, będę sobą, będę inny w tym sensie, że jestem autentyczny. Reprezentował poglądy chyba takie, jak ma, i dzięku temu wygrał - tłumaczył Kowal.  Zwrócił też uwagę na to, że we Francji są duże ograniczenia w wydawaniu pieniędzy w kampanii wyborczej. - To daje możwliość wylansowania się kandydatom takim jak Melenchant. To pierwszy raz kiedy we Francji pojawiają się kandydaci spoza wielkiej kasy - powiedział. Jak podkreślił, Polska powinna się tego nauczyć."
http://opinie.wp.pl/ryszard-czarnecki-wybory-we-francji-wygra-macron-ale-tylko-slepy-nie-zobaczy-drugiego-dna-6115468560291969a,"Ryszard Czarnecki: Wybory we Francji wygra Macron, ale tylko ślepy nie zobaczy drugiego dna Nie mam wątpliwości, że wybory we Francji wygra Emmanuel Macron, który w przeciwieństwie do Marine Le Pen, nie chce wyprowadzenia Francji z Unii i NATO. Nie jest to jednak kandydat idealny, bo optuje za Europą dwóch prędkości. Z każdym wybranym demokratycznie politykiem będziemy jednak współpracować. Jeśli chodzi o wybory na szefa PKOL, wycofałem się bo stawką była jedność ruchu olimpijskiego - mów wiceprzewodniczący Parlamentu Europejskiego Ryszard Czarnecki w rozmowie z Marcinem Makowskim dla WP Opinii. Marcin Makowski: Czy lubi pan francuskie śniadania? Ryszard Czarnecki (PiS): Wolę solidne polskie śniadania, zwłaszcza, że jak głosi stare przysłowie: „śniadanie zjedz sam, obiadem podziel się z przyjacielem, a kolację oddaj wrogowi”. W takim razie danie, które zaserwowały nam francuskie wybory powinno się panu spodobać, bo nie grzeszyło lekkostrawnością. Na pewno pierwsza tura do zwykłych nie należała. To były wybory podwójnie wyjątkowe, bo po raz pierwszy w nowej Republice, która narodziła się w 1958 roku, mieliśmy do czynienia z wyścigiem w którym czterech kandydatów miało realne szanse powalczyć o rezydenturę. Po raz pierwszy również odbyły się one w stanie wyjątkowym, który przecież we Francji nie został zniesiony. Sam wynik nie był jednak zaskoczeniem, chociaż między Le Pen a Fillonem i Melenchonem było raptem 1,5 proc. różnicy. Mimo to większość analityków zakładała, że właśnie że Le Pen powalczy w drugiej turze z Emmanuelem Marconem i ten scenariusz się potwierdził, choć możliwa była również walka wewnątrz lewicy Macron-Melenchon albo establishmentu, Macron-Fillon. Tak się jednak nie stało. Trzymał pan kciuki za któregoś z kandydatów? Nie ukrywam, że w tej kwestii miałem problem. O ile wielu Polaków otwarcie wspierało Donalda Trumpa w wyścigu na fotel prezydenta USA czy woli Angelę Merkel na fotelu kanclerza Niemiec, zamiast ideologicznego i niechętnego Polsce Martina Schulza, to jednak we Francji trudno wskazać kandydata, który byłby najlepszy z punktu widzenia naszych interesów. W praktyce, każdy miał swoje wady i zalety, ale wypada się cieszyć, że pierwszą turę wygrał pan Macron, który w przeciwieństwie do Marine Le Pen nie chce wyjścia Francji z Unii i z NATO. Jest również stosunkowo sceptyczny wobec Rosji, niestety jego kandydatura to droga w kierunku Unii dwóch prędkości i większej integracji. Z takim prezydentem Francji, bo jestem przekonany, że Emmanuel Macron wygra wybory, przyjdzie nam pracować. Czyli w porównaniu z populistyczną Le Pen - lewicowy centrysta to mniejsze zło? Nie chciałbym używać takich słów. Polska będzie współpracować z każdym demokratycznie wybranym politykiem, również we Francji. Skoro my nie lubimy, jak inne państwa ingerują w nasze sprawy wewnętrzne, powinnismy się zachowywać podobnie.  Jan pan czyta wynik tych wyborów w szerszym kontekście? Mówi się, że to symboliczny kres podziału francuskiej sceny politycznej na czystą prawicę i lewicę. A może to syndrom zmiany paradygmatu, który ma zasięg globalny? Bardzo ciekawe pytanie - oczywiście to, co dzieje się we Francji nie jest specyfiką mieszkańców ziem nad Sekwaną i Loarą. To część procesu zmian preferencji wyborczych, który obserwujemy w Europie. Jeśli słyszę panią Różę Thun, która mówi, że wszystko jest znakomicie, bo w Austrii, Holandii i we Francji postawiono tamę zatrzymującą zalew populizmu i eurosceptycyzmu - śmieję się w kułak. Dlaczego? Ponieważ to podejście ideologiczne, a nie merytoryczne. Trzeba być ślepym, żeby nie zauważyć sytuacji w której znacznie zwiększają się aktywa polityczne - czyli głosy - oddawane na twardą antyunijną prawicę i lewicę. Przecież o czym zabrania mówić polityczna poprawność wielu mediom w Polsce i we Francji, Le Pen i Melenchon zgadzali się co do jednego: „wyprowadzić kraj z Unii i NATO, establishment na śmietnik”. Jeśli ponad 40 proc. głosów padło na kandydatów antyestablishmentowych to dobitnie świadczy o nastrojach w społeczeństwie, które są dalekie od zachowania status quo. Podobnie kandydat na prezydenta w Austrii, choć przegrał, poparło go prawie 50 proc. wyborców, a Geert Wilders zwiększył w Holandii posiadane liczbę reprezentantów w parlamencie. Zwracam również uwagę, że w czerwcu we Francji odbędą się wybory parlamentarne. W sposób oczywisty ich politycznym beneficjentem nie będzie nieistniejąca w praktyce partia Marcona, ale posiadający swoje zaplecze Front Narodowy Le Pen. W ten sposób będzie w stanie wsadzić nogę w polityczne drzwi francuskiego parlamentaryzmu i wystawić większą reprezentację, również w wyborach do Parlamentu Europejskiego. Zaskoczyły pana słowa Francoisa Fillona, który przekazując swoje poparcie Emmanualowi Marconowi stwerdził, że: „nie ma innego wyboru jak głosować przeciw radykalnej prawicy?” Nie byłem tymi słowami zaskoczony, ponieważ tę gadkę słyszymy w nowej Republice od zawsze. Tylko lokalni działacze Republikanów czasami łamią tę dyscyplinę, a reszta funkcjonuje na zasadzie „kruk krukowi oka nie wykole” czy „kurwa kurwie łba nie urwie”. Lewica, centrum czy prawica, to w końcu tradycyjna elita władzy. To wybory we Francji, ale w międzyczasie odbyły się inne, w których brał pan udział. Były zapowiedzi prezesowania Polskiemu Komitetowi Olimpijskiemu, ale w ostatniej chwili wycofał pan swoją kandydaturę i przekazał poparcie obecnemu prezesowi, Andrzejowi Kraśnickiemu. Dlaczego? Być może zadecydowały geny, bo mój ojciec był reżyserem teatralnym i okazało się, że budowanie dramaturgii widocznie mam we krwi. A teraz śmiertelnie poważnie - cieszę się z wyboru na członka zarządu PKOL, szczególnie, że szereg polityków z prawicy i lewicy zostało w tych wyborach wyciętych. Będę działał w Polskim Związku Olimpijskim a z ubiegania się o fotel prezesa w przyszłości na pewno nie będę z góry rezygnował. Byłoby to absolutnie niewłaściwie. Pokazałem też jednak iż potrafię własne ambicje i ego schować do kieszeni, tak aby wygrała jedność ruchu olimpijskiego i polskiego sportu.  Takie postawienie sprawy sugeruje, że pana kandydatura zagrażała owej jedności… Nie, to potwierdzało jedynie, że środowisko chciało jedności a nie wyborów konfrontacyjnych, a ja wiedząc, że sport to gra zespołowa, podporządkowałem własne interesy dla jedności i dobrze zrobiłem. Jak pan odebrał uszczypliwość Zbigniewa Bońka, który już w trakcie pańskiego przemówienia tweetował: „Ryszard zabrał głos, czy zrezygnuje na koniec?”. Odnosił się tym samym do sytuacji w której również wycofał się pan z wyścigu o fotel szefa PZPN w 2012 roku.  Nie odbieram tych słów jako złośliwości, wtedy zrezygnowałem wcześniej. Myślę, że Zbyszek jako jeden z nielicznych to co zrobię przewidział i chciałem mu podziękować za jego dobre słowa na mój temat już po wyborach. Powiedział wtedy, że znam się na sporcie i zawsze byłem człowiekiem sportu. Miło to usłyszeć z ust kogoś, kto zasiada w komitecie wykonawczym UEFA.  Od dłuższego czasu spekuluje się na temat możliwej rekonstrukcji rządu. W tym kontekście najczęściej wymieniany jest Witold Waszczykowski, który miałby zostać w czerwcu ambasadorem Polski przy ONZ. Nie jest tajemnicą, że jest pan typowany na miejsce nowego szefa MSZ. To są decyzje szefa partii Jarosława Kaczyńskiego oraz szefa rządu pani Beaty Szydło. Gdzież mi, skromnemu wiceprzewodniczącemu Parlamentu Europejskiego komentować te doniesienia.  Czyli o rekonstrukcji nic pan nie wie? Ja nie powiedziałem, że nie wiem, tylko powiedziałem, że nic mówić w tej sprawie nie będę. Rozmawiał Marcin Makowski, WP Opinie"
http://opinie.wp.pl/dziendobrywp-nowy-scenariusz-dla-macierewicza-padlo-nazwisko-jego-zastepcy-6115772388116609a,"#dzieńdobryWP Nowy scenariusz dla Macierewicza. Padło nazwisko jego zastępcy - Sprawa Antoniego Macierewicza jest już dokonana - stwierdził Bogusław Chrabota (""Rzeczpospolita"") w Telewizji WP. I zdradził, jaka - jego zdaniem - będzie dalej rola szefa MON w rządzie. Pogłoski o rzekomo szykowanym już następcy Macierewicza skomentował Jacek Żakowski. W jego ocenie, pewien scenariusz nie jest wykluczony. W ocenie Chraboty, ""cały greps"" polega na tym, że to nie premier Szydło podejmuje decyzje w sprawie Macierewicza, tylko - ""w najlepszym razie"" - uczestniczy w dokonywaniu decyzji. Zdaniem publicysty, Macierewicz zostanie wicepremierem bez teki i będzie się zajmował powierzonymi sprawami ""pod czujnym nadzorem premier"". Żakowski odniósł się do pogłosek, jakoby wiceprezes PiS Joachim Brudziński miał zająć miejsce Macierewicza w MON. W jego ocenie, nie jest to niemożliwe. Brudziński spełnia bowiem podstawowe kryteria. - Bardzo zaufany, nie w otwartym konflikcie z Macierewiczem, musi go to ciekawić - a Brudzińskiego na pewno ciekawi - wymieniał. W ocenie Żakowskiego widać, że Kaczyński podjął decyzję - nie tyle o rekonstrukcji rządu, ile o rekonstrucji polityki. - Tekst pani Szydło dla ""FAZ"", gdzie zapowiada otwarcie na negocjacje z UE... to jest po coś zrobione. Zapowiedź Sasina, że nie będziemy wbrew ludziom zmieniać ustawy warszawskiej, brykanie pana prezydenta ws. ustawy o KRS-ie... - wymieniał. Podkreślił, że przeciwników PiS-u ""trzeba jednak trochę zmartwić"". - To nie jest zmiana kierunku, ani celu. To trochę jak z przechodzeniem przez ulicę - podchodzimy do krawężnika, ale zasuwa wielka ciężarówa. No, to poczekamy. Przejedzie - wtedy przejdziemy - wyjaśnił komentator. - Rząd reaguje na głos opinii publicznej, krytykę zewnętrzną (...) Dla mnie wizyta premier w Hanowerze, spotkanie z kanclerz Merkel, to próba ponownego przerzucenia mostu między Warszawą a Berlinem - przekonywał z kolei Chrabota. Co do jednego publicyści byli w pełni zgodni, że nie ma możliwości, by Jarosław Kaczyński stanął na czele rządu. - Kompletnie mu to niepotrzebne, lepiej być sterującym z tylnego fotela. Ci, którzy dzisiaj rządzą, to są po prostu zderzaki - mówił Chrabota. - Kaczyński wie, że 60 proc. w pracy premiera to absurdale czynności - spotkać się, uścisnąć, otworzyć, zamknąć, wręczyć... Szkoda mu na to czasu - dodał Żakowski. Zobacz również: Przerażająca wizja dotycząca Macierewicza. Padły bardzo mocne słowa"
http://opinie.wp.pl/slawomir-sierakowski-kaczynski-traci-pis-6106526992945793a,"Sławomir Sierakowski: Kaczyński traci PiS  Nie można być jednocześnie wodzem i zakładnikiem decyzji podwładnych. Krok po kroku przestaje być jasne, czy Jarosław Kaczyński naprawdę kontroluje Prawo i Sprawiedliwość. I czy w ogóle Prawo i Sprawiedliwość ma jedną linię. Partia uważana za najbardziej karną i zależną od jednego lidera zaczyna przemawiać różnymi językami i formułować sprzeczne przekazy. Dotyczy to niemal wszystkich wydarzeń, którymi żyje ostatnio opinia publiczna.  Jeśli zapytać najważniejszych polityków Prawa i Sprawiedliwości, co wydarzyło się w Brukseli, to jeden powie, że nielegalnie wybrano Tuska (Witold Waszczykowski), drugi, że z punktu widzenia prawa jego wyboru nie sposób podważyć (Konrad Szymański), a sam Jarosław Kaczyński powie, że temat jest zamknięty. Ale zamknięty jest dopóki ministrowi Waszczykowskiemu ktoś nie podstawi mikrofonu pod nos. Kamera działa na Waszczykowskiego jak płachta na byka. Minister dyplomacji spełnia się w wygłaszaniu na wyścigi z samym sobą niedyplomatycznych zarzutów wobec Unii Europejskiej, przerywanych jedynie groźbami.  Innymi głosami mówią też premier (Beata Szydło odmawia podpisania konkluzji szczytu w Brukseli) i prezydent (spieszy z gratulacjami wobec polityka, którego jego partia zwalczała jak tylko mogła najbardziej), choć oboje przyznają, że reprezentują jeden obóz polityczny i dotąd wydawało się jasne, że wykonywali polecenia Jarosława Kaczyńskiego.  Nikt dziś nie potrafi powiedzieć, co PiS właściwie uważa w sprawie Tuska, legalności postępowania Rady Europejskiej, która podejmuje najważniejsze decyzje w Unii. Nikt nie wie, jaką teraz PiS będzie prowadził wobec Brukseli politykę. Blokował i wetował, jak zapowiadał Waszczykowski, czy szukał porozumienia i współpracował, jak wydaje się uważać Szymański. Nikt też nie wie, czy PiS chce czy nie chce „Unii dwóch prędkości”. Ostatnio stanowczo zaprzecza, ale jednocześnie zamiast integrować się z państwami unijnego rdzenia, robi wszystko, żeby je odepchnąć od siebie. Nie dymisjonuje nawet zwariowanego Waszczykowskiego. Zaraz może dojść do sytuacji, w której kanclerzem Niemiec zostanie Martin Schulz. A ten dla naszego pierwszego dyplomaty jest „skrajnym, słabo wykształconym lewakiem”. Kogo popiera Kaczyński? Spokojnego ministra ds. europejskich Konrada Szymańskiego, który przyznaje wprost, że nie rozumie zachowania szefa MSZ czy wciąż Waszczykowskiego? W tym samym czasie dochodzi do pierwszego otwartego konfliktu w obozie władzy. Po raz pierwszy prezydent Andrzej Duda wchodzi w spór z rządem, a konkretnie z szefem MON Antonim Macierewiczem. Panowie ślą do siebie listy. Minister odmawia zwierzchnikowi sił zbrojnych kontaktu z armią. Prezydent reaguje przez media. A Kaczyński nie reaguje wcale. Dlaczego tego nie rozwiąże? Przecież musi dostrzegać, że to szkodzi partii i konsternuje jej zwolenników. Komu wierzyć? Kto ma rację w sprawie armii? Prezydent czy szef MON? Tego już nie można zwalić na opozycję ani na Brukselę. A armia to nie są stadniny koni. Polacy wiedzą, gdzie żyją i że nie jest to Sycylia tylko Polska. Sycylii nic raczej nie grozi poza nadmiarem promieni słonecznych. Polska tak beztroska być nie może. To kogo słuchać, Dudy czy Macierewicza? A kogo popiera Kaczyński? Niby w końcu wypowiedział się krytycznie o armii, ale to nie była zapowiedź zmian, które następnie realizowałby podległy mu polityk. To był komentarz do przebiegu wydarzeń, na które nie wiadomo czy Kaczyński miał wpływ. Nie widać tam jego woli.  Najlepszym dowodem jest ostatnie zaskakujące posunięcie MON, czyli ograniczenie roli Polski w Eurokorpusie. Nie kto inny tylko Jarosław Kaczyński najbardziej zabiegał o stworzenie wspólnej europejskiej polityki obronnej. Tymczasem zostajemy zaskoczeni informacją o wyjściu z Eurokorpusu, zamienioną następnie na ograniczenie zaangażowania. Jeśli Eurokorpus – a tak brzmi uzasadnienie – jest faktycznie instytucją wciąż raczej symboliczną, to po co wykonywać taki gest, znowu zrażający do Polski sojuszników? To nie jest wycofanie kontyngentu wojskowego z Bliskiego Wschodu, tylko 120 oficerów ze Strasburga. I dlaczego nam brakuje oficerów? Może dlatego, że minister Macierewicz od pewnego czasu dziesiątkuje nam armię, z której odeszli już najważniejsi przywódcy. Wszystko zaczyna przypominać historię „o jednym takim, co ukradł Kaczyńskiemu PiS”. Macierewicz nie słucha swojego przewodniczącego nawet w tak błahej sprawie jak wyrzucenie asystenta Bartłomieja Misiewicza. Już wszyscy ludzie Kaczyńskiego wypowiedzieli się krytycznie na temat Misiewicza, a Macierewicz nie słucha ani premier, ani prezydenta, ani swojego szefa w PiS, tylko ostentacyjnie nie rezygnuje z usług byłego pomocnika aptekarza. Dlaczego? To przecież wprost kompromituje przywódcę. To nie jest różnica zdań w jakiejś doniosłej społecznie sprawie, która i tak byłaby niezrozumiała w hierarchii władzy w PiS. To wygląda jak upokarzanie wodza.  Cała partia zaczyna się rozłazić. Krystyna Pawłowicz pisze sobie listy do szefa Komisji Brukselskiej Jean-Clauda Junckersa, rozwodząc się na temat jego choroby alkoholowej. Czy tak zachowują się politycy w zdyscyplinowanej partii? W obecnej sytuacji Polski w stosunkach międzynarodowych to już nie są już żarty jednej sfisiowanej posłanki, tylko rozkład dyscypliny partyjnej.  Z czasów, kiedy w PiS rządziły przekazy dnia, płynnie przeszliśmy do czasów sprzeczności dnia, którymi żyją media, bo każdy mówi co innego. Dlaczego PiS przestał powtarzać za Jarosławem Kaczyńskim, jak robił to dotąd? Czy silniejszy od Kaczyńskiego nie jest dziś Antoni Macierewicz? Czytelnej hierarchii w PiS dziś nie ma. Na okładkach tygodników wiceprzewodniczący PiS wyparł przewodniczącego PiS. Czy to zapowiedź rozłamu czy przejęcia władzy w partii rządzącej?  Sławomir Sierakowski dla WP Opinie Sławomir Sierakowski - socjolog i publicysta. Szef ""Krytyki Politycznej"" i Instytutu Studiów Zaawansowanych. Stypendysta Uniwersytetu Harvarda, Yale i Princeton. Publikuje m.in. w ""New York Times"", ""Guardian"" i OpenDemocracy.net."
http://opinie.wp.pl/boguslaw-chrabota-mam-wrazenie-ze-dzisiaj-ci-ktorzy-rzadza-to-sa-po-prostu-zderzaki-6115773605013633a,"Bogusław Chrabota: mam wrażenie, że dzisiaj ci, którzy rządzą, to są po prostu zderzaki - Jarosław Kaczyński nie zostanie premierem, bo nie ma na to czasu - powiedział Bogusław Chrabota (""Rzeczpospolita"") w porannym programie WP. Czy Polakom przeszkadza to, że lider PiS rządzi Polską z tylnego siedzenia? - Myślę, że już wszyscy się przyzwyczaili. Jeszcze media narzekają, ale obywatele nie - stwierdził Jacek Żakowski (""Polityka""). Czy Jarosław Kaczyński zdecyduje się wziąć na siebie odpowiedzialność i stanąć na czele rządu? - zapytał Marcin Antosiewicz. Goście #dzieńdobryWP jednogłośnie odpowiedzieli: nie.  Jarosław Kaczyński o swojej emeryturze. Padła konkretna data - Uważam, że jest to mu kompletnie niepotrzebne, lepiej być tym sterującym z drugiego fotela - powiedział Bogusław Chrabota (""Rzeczpospolita""). Zgodził się z nim Jacek Żakowski (""Polityka""). - Funkcja premiera jest przecież okropna - podkreślił.  Goście programu zwrócili też uwagę na inny argument przeciwko objęciu funkcji premiera przez Kaczyńskiego - na brak czasu. - Jarosław Kaczyński po prostu wie, że w pracy premiera 60 proc. czasu to są absurdalne czynności - spotkać się, uścisnąć, otworzyć, zamknąć, wręczyć - wyliczył Żakowski.  Sławomir Sierakowski: Kaczyński traci PiS - Kaczyński zajmuje się masą bardzo drobnych rzeczy, które odwracają go od istotnych problemów tego kraju. Mówię o zarządzaniu partią - dodał Chrabota.  Zwrócił też uwagę, że w polskiej polityce zawsze funkcjonowała koncepcja zderzaków. Na czym ona polega? - Wystawiamy zderzaki, które przyjmują uderzenia innych okoliczności, samochodów - tłumaczył publicysta. Jego zdaniem osoby, które obecnie rządzą, są takimi zderzakami."
http://opinie.wp.pl/jan-wojcik-euroislampl-to-nie-tak-jak-myslimy-6115544964667009a,"Jan Wójcik, Euroislam.pl: To nie tak, jak myślimy? Nie rozumiemy islamu, a serie pomyłek umacniają stereotypy wobec muzułmanów. Tak przedstawiają historię muzułmanie, którzy są bohaterami trzech niby nieznaczących wydarzeń z różnych miejsc świata, a jednak budzących silne emocje. Ba, nawet wpływających na polityczne wybory. Czytaj także: Niemcy otworzyli drzwi talibom Przed świętem Wielkanocy grupa Britain First wraz z założycielem English Defence League, Tommym Robinsonem, wtargnęła do muzułmańskiej księgarni w Birmingham, by nagrać rozmowę z właścicielami w sprawie sprzedaży poradnika promującego dżihad. Najście, co prawda, ograniczyło się do ostrej wymiany zdań, jednak po tym przedstawiciele Kościoła, policji i lokalnej społeczności muzułmanów z Partii Pracy, udzielili poparcia księgarni. Co do samego faktu pojawienia się książki ""Wychowanie dzieci w islamie"", która miała zachęcać rodziców do ""utrzymania żywym w dzieciach ducha dżihadu"", syn właściciela potwierdził jej obecność w sklepie. Był to jednak, jak tłumaczył, odosobniony przypadek. Książka został przesłana jako próbka i z powodu pomyłki trafiła do sprzedaży. O wiele większych rozmiarów nabrała sprawa wyproszenia kobiet z baru Jockey Club w północnym Paryżu, nagranego z ukrytej kamery przez dwie kobiece aktywistki. Komentarz klienta wobec kobiet wchodzących do baru, że nie ma w nim ""mieszania się [płci]"", został wyemitowany przez France2 w ramach programu o islamie i kobietach. Kobiety wyszły oburzone mówiąc, że ""tu nie Afryka Północna"".  Reakcja polityków była odwrotna niż w Wielkiej Brytanii. Przed nadchodzącymi wyborami sprawę krytykował nie tylko Front Narodowy, dla którego islamizacja jest tematem wyborczym, ale także polityk centrolewicy Emmanuel Macron. Kandydat na prezydenta popierający etniczną różnorodność we Francji powiedział, że trzeba zadbać o to, by ""kobiety mogły pić kawę na tarasie restauracji"". Tymczasem pochodzący z Algierii właściciel Amar Salhi jest zaskoczony tym, jak jego biznes przyciągnął uwagę wielkiej polityki. I choć jego klientela składa się głównie z mężczyzn przychodzących się napić i obstawić konie, to kilka kobiet też pojawia się w barze, jak twierdzi dziennikarz AFP Adam Plowright. Trudno oszacować, czy incydent mógł wpłynąć na wyborców, ale taki zamiar miał indonezyjski rysownik komiksów Marvela. W swoich komiksach Ardian Syaf umieszczał ""ukryte"" przesłanie polityczne. Ukryta w tle liczba 212 miała symbolizować datę drugiego grudnia, dzień ogromnego wiecu zorganizowanego przez islamistyczne organizacje, które domagają się ustąpienia gubernatora Dżakarty, chrześcijanina Basuki Tjahaja Purnama, popularnie znanego jako Ahok. Ahok został oskarżony o bluźnierstwo, ponieważ zarzucił manipulacje islamskim kaznodziejom interpretującym werset koraniczny, który zabrania muzułmanom wybierać do rządów niemuzułmanina.  Ardian Syaf brał udział w demonstracjach, które nazwał ""obroną wiary"" i nawiązał w rysunkach także do wspomnianego wersetu. Jeden z bohaterów komiksu ma na koszulce symbol ""QS 5:51"", co nawiązuje do wersetu o treści ""O wy, którzy wierzycie! Nie bierzcie sobie za przyjaciół żydów i chrześcijan; oni są przyjaciółmi jedni dla drugich"". Całość historii wyglądałaby na spiskową, gdyby Marvel po zbadaniu sprawy nie zaprzestał jednak współpracy z rysownikiem. Dzisiaj Sayf tłumaczy telewizji Al Jazeera, że przesłanie wersetu to nie żadna nienawiść, tylko rozporządzenie od Allaha, by muzułmanami rządził muzułmanin. W niedawnych wyborach Ahok stracił fotel gubernatora Dżakarty. Jak ocenić, czy opisane sprawy to rzeczywiście tylko nieporozumienia i nadmierna reakcja,  czy raczej nieporadne usprawiedliwianie się po fakcie? Ma to może znaczenie dla bohaterów wydarzeń, ale - jak tłumaczy autor badania na temat muzułmanów we Francji, Hakim El Karoui - całe polityczne zamieszanie wokół Jockey Clubu mogło mieć miejsce, ponieważ  brzmi autentycznie. We Francji istnieją bowiem obszary, gdzie normy kulturowe pochodzą z Afryki. Podobnie w Wielkiej Brytanii media wielokroć dyskutowały o dystrybucji radykalnej muzułmańskiej literatury, o podręcznikach z Arabii Saudyjskiej, o przejmowaniu przez radykałów szkół w Birmingham właśnie.  Niezależnie od tego, jakie intencje będzie sobie przypisywał rysownik Sayf czy jemu podobni, werset 5:51 stał się dla islamistów politycznym narzędziem dyskryminacji z pobudek religijnych. Jan Wójcik, Euroislam.pl Źródła:  http://www.mirror.co.uk/news/uk-news/britain-first-invades-muslim-bookshop-10254752 https://www.thelocal.fr/20170419/the-islamic-bar-in-paris-that-prompted-an-election-scandal http://www.aljazeera.com/video/news/2017/04/indonesian-comic-artist-draws-muslim-controversy-170418081543735.html"
http://opinie.wp.pl/marcin-makowski-nowe-otwarcie-relacji-z-berlinem-szansa-w-innowacyjnosci-ale-czasu-coraz-mniej-6115829253707393a,"Marcin Makowski: Nowe otwarcie relacji z Berlinem? Szansa w innowacyjności, ale czasu coraz mniej ""Chciałbym abyście tyle mówili w TVN-ie o targach w Hanowerze, co o zamkniętej sprawie Misiewicza” - powiedział Mateusz Morawiecki we wtorkowym „Jeden na Jeden” na antenie TVN24. Choć w formie roszczeniowej, minister rozwoju de facto przedstawił aktualna strategię PiS-u, który po krytycznym szczycie unijnym w Brukseli, pragnie ułożyć relacje z Zachodem, a przede wszystkim z Niemcami. Jeśli nie zabraknie konsekwencji w jego realizowaniu, ten plan może się udać. Dwa lata temu Chiny, rok temu USA a w 2017 współorganizatorem Hanower Messe - największych targów technologicznych na świecie - jest Polska. Stoisko naszego kraju to ok. 2 tys. m2 powierzchni, na której swoje ekspozycje przedstawi 11 firm, a na całej przestrzeni targowej zaprezentuje się ok. 200 polskich przedsiębiorców, wynalazców i start-upów. Nic dziwnego, że w komfortowej i bezpiecznej dla polityków przestrzeni rząd zaplanował przeprowadzenie nowej ofensywy wizerunkowej. Premier Beata Szydło z uśmiechem na twarzy u boku Angeli Merkel otworzyła targi zapewniając, że: „nie ma rozwoju bez nowoczesnych technologii i mądrej polityki gospodarczej”. I to właśnie na polu transferu technologii oraz kapitału, łączy nas dzisiaj z Niemcami najwięcej. Bez względu na polityczne utarczki, Polska jest jednym z kluczowych partnerów gospodarczych Berlina, który za nasze granice eksportuje towary i usługi warte rocznie ok 50 mld euro. Dla porównania, eksport do Rosji to ok 22 mld euro.  Plany i nawet najlepsza strategia wizerunkowa to jedno, rzeczywistość drugie. „Znamy polskie krajobrazy i polskie miasta, ale cyfrowej Polski nie znamy za dobrze” - odparła w Hanowerze Angela Merkel, dając tym samym do zrozumienia, że przynajmniej od strony komunikacyjnej i marketingowej, wiele polskich technologii po prostu nie przebija się na wymagający zachodni rynek. Tę sytuację mają zmienić wydarzenia właśnie takie jak Hanower Messe, na które oprócz Szydło i Morawieckiego, poleciał jeszcze minister nauki i szkolnictwa wyższego Jarosław Gowin. Ta trójka, w założeniu merytoryczna, koncyliacyjna i światowa, uzupełniona o potencjał polskich wynalazców, ma stanowić nie tylko próbę złagodzenia napiętych relacji z Berlinem, ale wysłania sygnału do zniecierpliwionych ciągłymi konfliktami wyborców w Polsce. Przesłanie, które płynęło z wystąpień premier i ministrów było spójne i jednoznaczne - nie jesteśmy ubogim kuzynem Niemiec, mamy swoje ambicje i nie musimy czuć kompleksów a nawet, jeśli różni nas wizja rozwoju Unii. Jesteśmy krajem, który potrafi być innowacyjny.  Gdyby na chwilę zapomnieć o Unii dwóch prędkości i dwuznacznej postawie Niemiec wobec Donalda Tuska, który otrzymał od Angeli Merkel wyraźne wsparcie pomimo zapowiedzi Jarosława Kaczyńskiego, że dogadano się inaczej. Gdyby zostawić na boku polskie „House of Cards”, z ciągłymi spięciami wokół MON-u, MSZ-u i kolejnymi ofensywami ustawodawczymi, które następnie trzeba po cichu wycofywać - wrażenie po targach w Hanowerze byłoby o niebo lepsze. Również to medialne, które jak zaznaczył rozczarowany wicepremier Morawiecki, nie było jego zdaniem wystarczające w stosunku do skali wydarzenia. Niestety, pomimo usilnych starań poszczególnych ministerstw, realizacja „planu Morawieckiego”, reforma polskich uniwersytetów, które mają być kuźnią innowacyjności i przestawianie polskiej gospodarki na tory rynku 4.0, po prostu nie budzi takiego społecznego odzewu, jak choćby nieszczęsna sprawa Bartłomieja Misiewicza, czy niedoszły alians Polski z republiką San Escobar.  Tymczasem, patrząc na polski potencjał jedynie od strony merytorycznej, wystawiliśmy na targach w Hanowerze kwiat rodzimej wynalazczości, który może być przypięty do kożucha aktualnej polityki, ale broni się i bez niego. Pierwsze na świecie mikroroboty, które po stymulacji świetlnej poruszają się jak stonogi. Plazmotron do zapłonu silników pyłowych, który upraszcza infrastrukturę kopalni i redukuje koszty ich eksploatacji. Niezwykle czuły i ekonomiczny w działaniu radiodetektor, pozyskany na bazie transferu technologicznego prosto z laboratoriów CERN. Nowy środek transportu, przypominający zautomatyzowaną hybrydę samochodu z tramwajem. Pierwszy w swoim rodzaju „kombajn”, do pozyskiwania energii prosto z fal na otwartym morzu. Precyzyjny robot do zapylania roślin. Oprócz tego: energooszczędne silniki, technologie do regulujące ruch powietrzny dronów, przełomowe półprzewodniki kwantowe czy pionierskie wykorzystanie minerału perowskitu do zoptymalizowania działania ogniw fotowoltanicznych. To jedynie niewielki wstęp do całego wachlarza produktów, którymi mogli się pochwalić polscy naukowcy.  Jeśli możemy w tej chwili znaleźć wspólny mianownik z Berlinem, bez wątpienia będzie to transfer technologiczny, którego potencjał cały czas czeka na wykorzystanie. Można mieć naturalne wątpliwości, na ile rząd Prawa i Sprawiedliwości podpina się pod zewnętrzne sukcesy polskich uniwersytetów i ośrodków badawczych, nie ulega jednak wątpliwości, że jeżeli już gdzieś ma szukać przestrzeni do realizacji ofensyw wizerunkowych - innowacyjność jest tym obszarem, który może przynieść zarówno naszej gospodarce jak i rządowi najwięcej pożytku. Czy zostanie on przesłonięty przez drugorzędne konflikty i otwieranie kolejnych ideologicznych frontów, czas pokaże. A tego gabinet Beaty Szydło ma coraz mniej. Marcin Makowski dla WP Opinie"
http://opinie.wp.pl/jacek-zakowski-pis-hamuje-czy-szkola-sie-uratuje-6115902746142337a,"Jacek Żakowski: PiS hamuje. Czy szkoła się uratuje? Misiewicz znikł i zdobywa doświadczenie w jakichś tajnych lochach. Berczyński napisał z Warszawy, że, niestety, nie może przylecieć do Polski. Poseł Sasin zauważył, że jego własną ustawę warszawską trzeba jednak przemyśleć, a przy okazji złożył obietnicę o historycznym znaczeniu: ""Nie będziemy wprowadzać zmian wbrew obywatelom"".  Sam poseł Piotrowicz parę dni wcześniej oświadczył, że z ustawami Ziobry jednak nie warto się tak bardzo spieszyć. A pani dyr. Beata Nowosielska od min. Szyszki, która proponowała kajdany i szubienicę dla Tuska, nie jest już dyrektorem i nawet nie dostanie posady w Toruniu. No, i Ryszard Czarnecki zrezygnował ze skoku na PKOl. Może nie bez związku z tym, że podobno dni min. Waszczykowskiego są już policzone na palcach Prezesa, a Czarnecki (choć rutynowo zdecydowanie zaprzecza) jest odwiecznym zmiennikiem mistrza niedyplomacji.  To jeszcze nie wszystko. Pani Premier napisała dla Niemców (!) artykuł, w którym zapowiedziała, że Polska jest gotowa do kompromisu z Unią, zaś Pan Prezydent zagroził, że ustawę o KRS skieruje do niezawisłego (?) Trybunału Konstytucyjnego. I jakby tego było mało, Prezes osobiście, na czele licznej grupy PiS-owców, przyłączył się do hołdu oddanego przez Sejm Tadeuszowi Mazowieckiemu, którego przecież jako podręczny Wałęsy gorąco kiedyś zwalczał i usuwał z rządu.  Horrrrrrrendalny horrrrror? Czy może tylko efekt głębokich rekolekcji, na które podczas sejmowej przedświątecznej debaty tak się spieszyła posłanka Sobecka?   Od czasu kiedy Stalin gwałtownie zatrzymał sowieckie natarcie na Wiśle, za którą trwało Powstanie Warszawskie, żadna ofensywa nie została w Polsce tak brutalnie wstrzymana przez najwyższego dowódcę. Bo przecież nikt chyba nie ma wątpliwości, że to wciąż Najwyższy (jak się zdaje) Dowódca stoi za tymi decyzjami, których trudno się było spodziewać. Nic dziwnego, że w takiej sytuacji nawet cichy, ale bardzo użyteczny, sojusznik Prezesa, czyli Paweł Kukiz, zrobił władzy przykrość i napisał do Prezydenta list zawierający bezwzględne żądanie zarządzenia prezydenckiego referendum w sprawie deformy oświaty. Ciekawe to wszystko, nieprawdaż? I może obiecujące. A może wcale nie? Na miejscu opozycji i całego frontu antypisowskiego oporu jeszcze bym sobie zbyt wiele nie obiecywał. Hołd, który Kaczyński złożył Mazowieckiemu, nie takie miał mieć znaczenie, ale chyba pomaga zrozumieć sytuację. Ponad ćwierć wieku temu Adam Michnik pisał o Mazowieckim, że jest jak marszałek Kutuzow, który cofał się przed Napoleonem aż pod samą Moskwę, spokojnie gromadząc siły, porządkując zaplecze i czekając aż armia cesarza rozproszy się na coraz większej przestrzeni, co ją wymęczy i zdezintegruje, a jednocześnie szarpał ją nieustannie drobnymi potyczkami w niezliczonych miejscach.  Jarosław Kaczyński zorientował się wreszcie, że Grzegorz Schetyna stosuje taktykę Kutuzowa z wojny napoleońskiej i Mazowieckiego pomiędzy stanem wojennym a okrągłym stołem. Tę samą, którą też zastosował Stalin po niemieckiej inwazji - cofając się i zostawiając na zapleczu wroga oddziały partyzanckie. PO jak ognia unika frontalnego starcia z władzą PiS, ale po partyzancku szarpie ją nieustanie w niezliczonych miejscach, porządkuje sprawy po swojej stronie frontu i spokojnie przygotowuje się do odległego jeszcze wyborczego starcia. A PiS, będąc wciąż w natarciu, wykrwawia się w bezliku utarczek, popełnia coraz liczniejsze błędy, wpada w pułapki, które sam na siebie zastawił - jak choćby ostatnio robienie wielkiego halo i wyprowadzanie bardzo poważnego zarzutu ze współpracy polskich służb z FSB, którą na nieszczęście Prezesa zaordynował prezydent Lech Kaczyński. Półtora roku temu PiS ruszył z impetem, który wzrósł jeszcze po udanym skoku na Trybunał. Plan był taki, żeby wszystko ułożyć i stoczyć wszystkie krwawe bitwy przez pierwsze dwa lata, a potem przez rok wylewać oliwę na spienione wody polskiej polityki i do wyborów samorządowych iść już w skórze baranka pokoju, która demobilizuje antyPiSowych wyborców. Przez to, że Schetyna zastosował taktykę Kutuzowa, taki plan się nie powiódł. Wygląda na to, że po obu stronach politycznego frontu sytuacja rozwinęła się inaczej, niż chciał Prezes, a dokładnie tak, jak by to przewidział Kutuzow. Na półmetku trzylatki dzielącej zdobycie władzy przez PiS od wyborów samorządowych, po stronie broniącej się Schetyna w zasadzie przywrócił porządek dający mu niekwestionowane przywództwo i już niemal wystarczającą kontrolę nad sytuacją. Chcąc nie chcąc, opozycja musi się teraz gromadzić wokół rosnącej w siłę PO - już nie wokół słabnącego i skłóconego KOD. A jednocześnie w niezliczonych miejscach bezlik zaatakowanych przez PiS środowisk utworzył niezliczone, choć wciąż izolowane, ogniska partyzanckiego oporu i niepokoju mogącego przerodzić się w różne formy oporu. Od hodowców koni po ratowników medycznych, kilkadziesiąt różnych środowisk się aktywizuje i stawia spontaniczny opór. To sprawia, że goniąc armię Schetyny PiS jest wciąż zewsząd szarpany. Marsz armii Prezesa ku jego wielkiej bitwie mającej dać ostateczne zwycięstwo, nie przebiega według założonego planu. Co gorsze dla Prezesa, w samym PiS rozwinął się groźny proces, przed którym Kaczyński przestrzegał już rok temu. Idąc w nieprzerwanym zwycięskim pochodzie, nie napotykając skutecznego oporu, upojona sukcesami armia, zajęła się tym, czym armie zazwyczaj zajmują się w podobnych sytuacjach - czyli rabowaniem i na wszelkie możliwe sposoby konsumowaniem owoców zwycięstwa. Pycha i posady Misiewicza są dobrym i dobrze nagłośnionym przykładem. Ale podobnych sytuacji rabowania państwa przez lokalnych PiS-owskich watażków jest bezlik. W całej Polsce widać biorących garściami Misiewiczów..  Nie mniej od Misiewiczów widoczni są niezliczeni Berczyńscy - dyletanci, konfabulanci itp. opowiadający coraz bardziej oczywiste głupstwa, szastający publicznymi pieniędzmi i robiący niestworzone głupoty w stylu wysadzania makiet. PiS obrósł Berczyńskimi i Misiewiczami w stopniu, którego nawet sam Prezes nie przewidział. A każdy z nich ma swój pomysł na wysadzenie jakiejś (mówiąc symbolicznie ) makiety lub na jakąś masową wycinkę.  PiS-owski szwadron, który niebywale sprawnie rozwalił Trybunał Konstytucyjny, w drugim roku sprawowania władzy zamienił się w tabun dzikich Hunów, a raczej w wiele rozmaitych tabunów grasujących, gdzie im się podoba. Prezes zauważył, że kontrrewolucja wymknęła mu się spod kontroli i zaczęła zmierzać w nikomu nieznanym kierunku. Trudno nawet powiedzieć, że jeszcze w jakimś kierunku zmierza, bo każdy tabun wikła się w swoje potyczki o swoje interesiki realizowane kosztem wielkiego celu głównego.  Dla Prezesa to wszystko musi być alarmujące, bo każda głupia potyczka powoduje upływ PiS-owskiej krwi i wzmaga opór przeciw temu, co dla Prezesa jest naprawdę ważne. Dlatego robi to, czego niestety nie zrobił Napoleon. Wstrzymuje ofensywę, by choć trochę uporządkować front (zakończyć konflikty, których nie planował), okopać się na zdobytych pozycjach (np. uporządkować sytuację w TK), podciągnąć posiłki (w tym przypadku topniejące poparcie), odbudować szyki swojej armii (np. przywołać do porządku min. Macierewicza i prezydenta Dudę), wymienić część słabszych dowódców (np. min. Waszczykowskiego) i potem wrócić do ofensywy skupiając się na tych kierunkach natarcia, które są kluczowe dla celu głównego (zwłaszcza do kluczowych dla PiS ustaw Ziobry). Z punktu widzenia przeciwników PiS to chwilowe wstrzymanie ofensywy nie jest powodem do specjalnej radości. Ale niektórzy mogą na tym skorzystać. Na przykład ustawa warszawska może pójść do lamusa. Jeśli jednak sondaże pokażą dalszy spadek zadowolenia z rządu i prezydenta, to mimo wciąż dobrych sondaży partyjnych przed powrotem do wielkiej ofensywy niewykluczone jest jakieś ustępstwo. Na przykład odłożenie reformy oświaty. Zwłaszcza, jeżeli w dalszym ciągu będzie narastało niezadowolenie rodziców demonstrowane między innymi nieposłaniem dzieci do szkół 10 maja. Jarosław Kaczyński oczywiście rozumie, że deforma oświaty tworzy gigantyczny chaos, za który zapłaci kilka roczników dzieci. Ale to wydaje mu się zapewne ceną, jaką warto zapłacić za przejęcie kontroli na szkołami, czyli nad świadomością kolejnych roczników Polaków. Gorsze dla niego jest to, że kumulacja kryzysu wywołanego przez zmiany nastąpi w czasie kluczowych kampanii wyborczych do samorządów i sejmu. A PiS już przegrał walkę o przerzucenie odpowiedzialności na gminy. W świadomości społecznej mocno się wryła świadomość, że podwójny rocznik, który do liceów dotrze w przededniu wyborów i zapłaci największą cenę za PiS-owskie zmiany, będzie ofiarą rządu Beaty Szydło rządzącej z woli Prezesa.  Jeżeli PiS-owska większość w Sejmie odrzuci podpisany przez blisko milion osób wniosek o referendum i jeżeli prezydent odmówi Kukizowi zarządzenia własnego referendum, to PiS zapłaci w wyborach za dantejskie sceny, których obrazy podczas kampanii zaleje polskie media. Wszystkie szkolne horrory, których zawsze jest wiele po tej deformie będą stale obecne w mediach i wszystkie będą wpisywane na rachunek PiS. Takiego szkodnictwa społeczeństwo władzy nie wybaczy. Jeśli referendum nie będzie i deforma oświaty wejdzie jednak w życie, PiS upadnie w szkołach. Podobnie jak AWS, który wprowadził gimnazja. Prezes oczywiście rozumie powagę sytuacji, co daje oświacie nadzieję. Ale pod jednym warunkiem, że rodzice jeszcze raz się zmobilizują i 10 maja wyślą kolejne poważne ostrzeżenie.  Jacek Żakowski dla WP Opinie"
http://opinie.wp.pl/slawomir-sierakowski-oszukiwanie-obywateli-to-nie-jest-pragmatyzm-6116139499140737a,"Sławomir Sierakowski: oszukiwanie obywateli to nie jest pragmatyzm - Na co wy się realnie zgadzacie, na to, żeby nas tu robić regularnie w konia – pytał wyraźnie wzburzony komentator WP Sławomir Sierakowski w #dzieńdobryWP. Gości w studiu podzieliła kwestia referendum ws. reformy edukacji. – PiS wyraźnie mówił w kampanii wyborczej, że tę reformę wprowadzi – kontrował publicysta Paweł Lisicki. - Nie można zmieniać w rok całego systemu, nie mając podręczników – stwierdził Sławomir Sierakowski. Zdaniem komentatora WP rząd Beaty Szydło „oszukał obywateli”, ponieważ krytykował PO za ignorowanie głosu ludu, ale  teraz zachowuje się podobnie.  W trakcie dyskusji Sierakowski przywołał pomysł Andrzeja Dudy z kampanii wyborczej dotyczący obowiązku przeprowadzenia referendum przy każdym wniosku popartym przez milion Polaków. – Co teraz mówi Andrzej Duda? Będzie siedział pod miotłą i nie będzie się odzywał – skwitował w #dzieńdobryWP reakcję rządu Beaty Szydło na  blisko milion głosów zebranych pod referendum ws. reformy edukacji.  - Część polityków składała nieodpowiedzialne obietnice w kampanii – przyznał Paweł Lisicki i zaznaczył, że dotyczy to wszystkich partii politycznych. – Relatywizujesz, Paweł – stwierdził Sierakowski. – Ale tak jest – nie dawał za wygraną Lisicki i przekonywał, że nie na całym świecie i nie we wszystkich „ważnych sprawach” inne kraje przeprowadzają referenda.  - Na co wy się realnie zgadzacie, na to, żeby nas tu robić regularnie w konia – pytał wyraźnie wzburzony komentator WP i stwierdził, że nie można „oszukiwania obywateli” nazywać „pragmatyzmem”.  - Przy takim programie, że będziemy decydowali w referendach o najważniejszych rzeczach, to możemy funkcjonować w Szwajcarii albo w jakiejś bardzo małej społeczności – stwierdził redaktor naczelny „Do Rzeczy”. To nie przekonało Sławomira Sierakowskiego. – Przecież PiS ma większość – stwierdził i zasugerował, że partia rządząca może odrzucić obywatelską inicjatywę już w parlamencie, a brak dopuszczenia suwerena do głosu jest „miganiem się”. - PiS wyraźnie mówił w kampanii wyborczej, że tę reformę wprowadzi. Przecież to nie pojawiło się nagle, jak filip z konopi – zaznaczył Paweł Lisicki i dodał, że jest to po prostu „dotrzymywanie słowa”."
http://opinie.wp.pl/jacek-dubois-kazdy-musi-przestrzegac-prawa-prezes-rowniez-6116135614638209a,"Jacek Dubois: Każdy musi przestrzegać prawa. Prezes również Każda władza pragnie mieć więcej i móc więcej. To, że próbuje się gdzieś przekroczyć to prawo jest rzeczą, która przypada każdemu w udziale. Natomiast co innego jest dokonywać pewnych nadinterpretacji, a co innego jest już wchodzić w sferę niewykonywania przez władzę jej obowiązków - mówi mecenas Jacek Dubois w rozmowie z Ewą Koszowską. Ewa Koszowska: Niedawno minęło 20 lat od uchwalenia obecnej ustawy zasadniczej. Dobra ta nasza konstytucja? Jacek Dubois: Jest dobra przede wszystkim dlatego, że jest. Bo bardzo ciężko jest funkcjonować bez takiego ""przewodnika po państwie"" - jak się w nim poruszać, co nam wolno, a co nie, jakie są wzajemne relacje władz. Jest dobra, bo jest fundamentem, na którym można tworzyć prawo. No i na pewno jest dobra, bo ludziom o ogromnych różnicach politycznych udało się w pewnym momencie dogadać i właśnie ten fundament oraz zasady tworzyć.  Przez 20 lat ta konstytucja szczęśliwie funkcjonowała. Wydaje mi się, że z pożytkiem dla nas wszystkich. I w tej chwili okazało się, że tak naprawdę ma jedną wadę: nie potrafi się do końca swoimi instytucjami obronić przed ludźmi, którzy nie chcą jej szanować. Łamanie konstytucji przez rząd PiS jest dowodem na jej słabość? Wydaje mi się, że tworząc konstytucję jej autorzy byli w pewnej euforii. Pomyśleli: jeżeli udało nam się zostawić za sobą przeszłość kraju obozu socjalistycznego, jeżeli udało nam się wypracować niezawisłość, jeżeli udało nam się doprowadzić do tego, że wdrożyliśmy instytucje demokratyczne, będziemy mieli tyle rozsądku i szacunku dla prawa, a przede wszystkim dla własnej wolności, że na pewno będziemy respektować te zasady konstytucyjne. W związku z tym niepotrzebne są nam jakieś straszne obwarowania. I przez 20 lat to się spełniało... Każdy chciał ten kawałek władzy przeciągnąć trochę na swoja stronę, natomiast w pewnym momencie doszło do sytuacji absurdalnej. Obywatele w jakiś sposób zwabieni migotkami, zaczęli dobrowolnie przekazywać komuś innemu prawo do siebie, pozbywać się swobód, gwarancji obywatelskich na rzecz kogoś, kto tak naprawdę zakłada im kaganiec. Bo pozbawianie praw to jest nic innego niż niewolenie. Pozbawianie kogoś gwarancji konstytucyjnych to jest ograbienie człowieka z jakiegoś skrawka wolności.  To jest oczywiście bardzo jeszcze nieuchwytne, bo dla przeciętnego obywatela dopóki jego coś nie dopada - czyli nie wywleka się go z domu, nie pozbawia się go dostępu do internetu czy prawa głosu - to pozostaje gdzieś w sferze teorii. Natomiast wydaje mi się, że ludzie, którzy stosują prawo, rozumieją ten wstępny etap.  Do tej pory nie zdarzało się, by konstytucja była łamana tak ostentacyjnie, a w jej łamaniu uczestniczył także jej strażnik. Może tę sytuację trzeba zmienić i ograniczyć na przykład uprawnienia prezydenta? Każda władza pragnie mieć więcej i móc więcej. To, że próbuje się gdzieś przekroczyć to prawo jest rzeczą, która przypada każdemu w udziale. Proszę sobie przypomnieć chociażby okres Wałęsy i słynne powiedzenie „falandyzacja prawa”. Profesor Falandysz będąc doradcą prezydenta Wałęsy starał się te jego uprawnienia jak najbardziej rozszerzyć. Natomiast co innego jest dokonywać pewnych nadinterpretacji, a co innego jest już wchodzić w sferę niewykonywania przez władzę jej obowiązków.  Czyli? Czyli niepublikowanie prawa, przygotowywanie prawa sprzecznie z ustrojem konstytucyjnym, w końcu niewetowanie ustaw, które takie zasady naruszają. W tym momencie nie wchodzimy już w sferę interpretacji, tylko w działanie de facto poza konstytucją - przy wyeliminowaniu organu, który ma być strażnikiem i zapobiegać powstaniu niekonstytucyjnego prawa. Natomiast wydaje mi się, że problem nie tkwi w prerogatywach prezydenta, bo przecież prawo jest tworzone przez parlament. Prezydent ma tylko możliwość weta. I to nie jest kwestia uprawnień, tylko nałożenia większych gwarancji możliwości działania w sytuacji, kiedy obowiązki władzy nie są wykonywane, czyli kiedy władza narusza prawo. No i teraz, jeżeli chodzi o prawo ustawodawcze, to takim gwarantem był Trybunał Konstytucyjny.  Tylko nagle okazało się, że można wyeliminować tego gwaranta, żeby dalej psuć prawo.  Tak. Natomiast to nie jest kwestia zakresu władz. Moim zdaniem te zakresy władz są typowe dla demokratycznego państwa, gdzie władza pochodzi od narodu i z tego  mandatu narodu ją sprawuje. Wydaje mi się, że powinny być wprowadzone dodatkowe organy kontrolne władzy, od bieżącej władzy niezależne. Czyli nie takie, które władza może wymienić na osoby przez siebie wskazane, tylko takie, które trwają niezależnie od tego, która partia w tej chwili tę realną władzę wykonuje. Co by to mogło być? Zadała pani pytanie, nad którym siedziały największe głowy tworząc konstytucję i te, które myślą nad tym, jak zreformować państwo, żeby było bezpieczne. Na pewno nie dam pani w tej chwili gotowej recepty, bo jak uczy historia - każde bezpieczniki można w jakiś sposób zdemontować. Bo przecież to, co się działo naszym Trybunałem Konstytucyjnym to nie jest czysto polski wymysł. Przecież w 1933 roku w Austrii mieliśmy do czynienia z podobną sytuacją. Minimalizacja Trybunału ma tez miejsce na Węgrzech. Nie ma doskonałych gwarantów.  Może moglibyśmy się zastanowić, jak zwiększyć te gwarancje? Można by je poszerzyć poprzez zwiększenie kadencyjności organów tak, żeby dana partia nie mogła przejąć w trakcie swojej władzy pełnej dominacji. Bo to, co się stało z Trybunałem, to w dużym stopniu wynik, że tego, że ta roszada kadencyjna nie była najlepiej pomyślana.  Nikt nie wyobraził sobie, że ktoś może podnieść rękę na taki organ w taki sposób, jak to się stało. Dlatego warto się zastanowić, czy nie zagwarantować stabilności niektórych ustaw większą wysokością procentową głosów. Tak, jak dla konstytucji musi być określona większość głosów, tak mógłby powstać katalog ustaw, które nie wynikają wprost z konstytucji, ale służą zachowaniu pewnej konstytucyjnej równowagi. Ustawy takie powinny się zmieniać tylko wtedy, jeżeli taka będzie wola przedstawicieli i większości narodu, a nie zwykłej większości sejmowej.  Uderzenie w Krajową Radę Sądowniczą może się odbyć właśnie dlatego, że nie zmienia się konstytucja? Tak. Jednocześnie, mimo tego, że konstytucji się nie zmienia, to tak naprawdę ta reforma uderzy de facto w pewien filar konstytucyjny, czyli w niezawisłość, niezależność trzeciej władzy.  Gdyby był kontroler dla tego projektu ustawy, to - nawet jeśli taka ustawa zostałaby uchwalona - nie wytrzymałaby próby czasu. Jeżeli tego kontrolera realnego nie ma, to każde prawo będzie fikcyjne i nieuważane za zgodne z konstytucją. Czyli będziemy jakąś gigantyczną fikcje uprawiać w polityce. Jak by w tej chwili pan nazwał stan, w którym znajduje się Trybunału Konstytucyjnego? Jest legalny czy nie? Uważam, że mamy do czynienia z organem, który jest nieprawidłowo obsadzony, którego wyroki nie są publikowane i które prowadzi fasadową, a nie realną działalność. W związku z tym na pewno prawdziwa jest tylko tabliczka.  Nie boi się pan krytykować rząd PiS?  Nie boję się, bo składając ślubowania adwokackie, ślubowałem też przestrzegać praworządności i bronić praw obywatelskich, bo to jest jedno z ustawowych zadań adwokata. Adwokat uczestniczy w kształtowaniu praw wolności obywatelskich. Jeżeli porządek prawny, w którym żyję, w którym jestem obywatelem jest burzony, a ja z racji swojego wykształcenia widzę ostrzej niż przedstawiciele innego zawodu, to moim obowiązkiem jest o tym mówić. Oczywiście można się udać na emigrację, można udawać, że nic się nie dzieje, można mówić rzeczy sprzeczne ze swoim rozumem i przekonaniami, tylko wtedy traci się odrobinę siebie i sens tego, co się robi. Czy nie wydaje się panu, że słowa o demontażu demokracji przez PiS są przesadzone? Ja stoję na stanowisku, że dochodzi do naruszeń. Bo ani władza nie wykonuje swoich obowiązków w zakresie publikacji wyroków TK. Ani władza prezydencka nie wykonuje swoich obowiązków w zakresie zaprzysiężenia osób, w stosunku do których takie działania powinny się odbywać. Ani w końcu Sejm nie wywiązuje się ze swoich zobowiązań w zakresie tworzenia prawa. Pierwsza kwestia, to jest jakość, a druga sprawa - to sposób tworzenia.   Jesteśmy społeczeństwem, które wykształciło zasadę konsultacji prawa - zanim się wprowadzi prawo, to pokazuje się je pewnym grupom zawodowym i uzyskuje ich opinię. A co, kiedy obywatele nie chcą wprowadzenia pewnych przepisów? Cały dorobek Polski w ostatnich latach legislacji to były konsultacje społeczne. Czyli zwracanie się do określonych środowisk o opinie, branie pod uwagę tych ich opinii i kształtowanie prawa w oparciu o głosy, które z tych środowisk przychodziły. Oczywiście, są przepisy niewygodne dla obywateli, ale one muszą zaistnieć, żeby istniał porządek państwa. I czasem trzeba się wyzbyć pewnych praw, by mogła funkcjonować wspólnota. Dlatego niektóre z przepisów powinny być zatwierdzone przez fachowców. Natomiast sposób prowadzenia działania legislacyjnego przez PiS - czyli nieliczenie się absolutnie z jakimikolwiek ciałami reprezentatywnymi, uchwalanie ustaw w ciągu kilku dni, uchwalanie tych ustaw bezmyślnie nocą - nie ma wspólnego z dobrym prawem i porządkiem konstytucji.  Abstrahując już od projektów, które są totalnie absurdalne, pozbawione kontroli, wręcz sprzeczne z porządkiem konstytucyjnym. Większość tworzy coś, co nie może być poddane żadnej ocenie, a następnie jest zakrzykiwane głosami klakierów, którzy krzyczą, że wszystko jest dobrze, jest fantastycznie.  A jaki jest poziom oceny tych prac ustawodawczych? Ten poziom argumentacji jest żaden. Przecież kilkakrotnie było pokazane, że tak naprawdę przedstawiciele partii władzy dostają pewne hasłowe instrukcje od swoich agencji pijarowskich, w których mają napisane, co mają mówić. I nie ma to nic wspólnego z rozsądkiem, logiką i prawdą. Są to hasła, którymi zatruwa się umysły. Jeżeli zaczyna się zatruwać umysły ludzi, to jest bardzo smutne. A co się dzieje w sądach?  W sądach jest przerażenie. Bycie sędzią to jest często marzenie. Człowiek marzy o tym, żeby móc wymierzać w imieniu swojego kraju sprawiedliwość. Jest to zawód piękny, wspaniały, ale tylko wtedy, gdy łączy się z określonymi sposobami jego wykonywania. Sędzia jest niezależny od jakiejkolwiek władzy, ma swobodę orzekania. To jest ta gwarancja, że wymiar sprawiedliwości będzie działał dobrze.  Oczywiście, nie będzie wolny od pomyłek, bo człowiek jest tylko człowiekiem i w każdym kraju - niezależnie od tego, jak jest doskonały - pomyłka sądowa jest jakimś elementem systemu. Natomiast założeniem jest, że sędzia jest niezawisły. Zmuszenie teraz tych sędziów do orzekania w warunkach zakłócenia tej niezawisłości spowoduje, że w zasadzie ten zawód przestanie być zawodem sędziowskim, a stanie się zawodem administracyjnym albo inkwizytorskim. Żaden człowiek, który ma jakieś poczucie przyzwoitości, na pewno nie chciałby orzekać w sytuacjach, kiedy ma podawać rozstrzygnięcie, które nie jest jego, tylko jest mu narzucone.  Co w takiej sytuacji mogą zrobić sędziowie? Mają trzy wyjścia. Po pierwsze, sędzia zostanie niezawisły, w związku z czym będzie w jakiś sposób  represjonowany. Inne wyjście - sędzia odejdzie, bo uzna, że nie jest stanie w takich warunkach pracować. I trzecia możliwość, gdy się podda i zostanie sędzią tylko z nazwy. Bo jeżeli ktoś będzie orzekał nie na podstawie swoich przekonań, tylko na podstawie ocen, które usłyszy z telefonu, z rozporządzenia czy z woli ludu, której ma się sam domyślać, to w tym momencie tak naprawdę przestaje być sędzią. Część sędziów straci pracę w wyniku czystek, inni sami odejdą. Jeśli PiS będzie rządzić następną kadencję może się okazać, że w Polsce zabraknie sędziów? Ciężko powiedzieć, bo zaplanowane przez PiS projekty zakładają także pewien rodzaj albo przymusowego usuwania sędziów starszych, albo pewną formę przekupstwa” „w zamian za korzyści odejdź wcześniej”. Cel tego jest jasny. Po pierwsze - pozbycie się tych ludzi, którzy są najbardziej ukształtowani, z największym doświadczeniem, charakterem, czyli usunąć autorytety. Druga rzecz, to zwolnienie miejsc dla osób, które będzie się mogło samemu wybierać. Plan jest następujący: „wyczyśćmy sądy pod kłamliwym pozorem - czy to korupcji, czy ideologizacji, czyli np. korzeni komunistycznych -  i zastąpmy tamtych swoimi ludźmi. Takimi, którzy będą wykonawcami naszych poleceń. Czyli tak naprawdę zniszczmy sądownictwo. Natomiast, czy sędziowie będą odchodzić? To nie jest takie proste.  Dlaczego? Dla wielu ludzi z w togach z niebieskimi wypustkami, z którymi od lat stykam się na salach sądowych, bycie sędzią było marzeniem z dzieciństwa, wspaniałym sposobem na życie. To jest cudowny zawód i nie tak prosto się z tymi pragnieniami rozstawać. To jest jednak pewna stabilność zawodowa. Nie żyjemy w społeczeństwie, w którym się rzuca zawód, do którego człowiek przygotowywał się wiele lat, po to, żeby robić zupełnie coś innego. To nie są łatwe decyzje. I wydaje mi się, że środowisko zrobi wszystko, żeby pokazać, że po pierwsze, te propozycje godzą w podstawy fundamentu wykonywania zawodu sędziowskiego i po drugie, będą starali się bronić tej swojej niezawisłości dopóki można. Napisał pan książkę ""Nieład, czyli iluzje sprawiedliwości"". Gdyby ktoś nie wiedział, że to fikcja literacka, mógłby pomyśleć, że odnosi się do aktualnej sytuacji w Polsce. Może to wróżebny tytuł... Książka jest trochę taką zabawą z prawem. Zawsze, gdy staje przed sądem chcę, by zostały zrealizowane pewne zasady: dojście do prawdy i wydanie sprawiedliwego wyroku. Jeżeli wszyscy uczestnicy gry sądowej kierują się tymi zasadami, powinno się dojść do sprawiedliwego rozstrzygnięcia.  A co się dzieje, jeżeli strony nie grają uczciwie?  Jeżeli reguły są w jakiś sposób naruszane, wtedy prawo przestaje działać i powstaje chaos, nieład. Książka jest moją intelektualną zabawą, jak można manipulować prawem, a w konsekwencji sądem. Poprzez nieuczciwe zachowania, można doprowadzić do pomyłki sądowej, skazać niewłaściwą osobę czy uniewinnić winną osobę. W książce postawiłem przede wszystkim na zabawę i fajną akcję. Ale zadaje też pytania: ""Co się może stać, jeżeli nieprzestrzegane jest prawo? Co się może stać, jeżeli ktoś z nas naruszy reguły albo nie dopilnuje, aby te reguły były stosowane"". Pytania okazały się prorocze. To, co ja pokazywałem na przykładzie konkretnych spraw - jak można grać nieuczciwie, stworzyć chaos - robi też rząd PiS. Naruszając i przekraczając prawa, które uzyskali na wskutek wyboru przez większość, także doprowadzają do chaosu, nieładu w skali globalnej. Ja zrobiłem powieść w mikroskali, a rzeczywistość zrobiła kosmiczny bałagan. Opowiadania są lekkie, żartobliwe, ale dające do myślenia.  Żadna z tych spraw się nie wydarzyła, ale każda z nich mogła się wydarzyć. Starałem się zachować realność. Niektóre intrygi są tak skomplikowane, że wymagałyby zegarmistrzowskich układanek. Ale po premierze książki w kręgu adwokackim podszedł do mnie przyjaciel-adwokat. Powiedział mi, że jest przerażony, bo przecież każda z opisanych historii mogła się  mu przytrafić. To jest taki czarny sen adwokacki. Prawo jest bardzo ścisłą dyscypliną bardzo mądrą, jeżeli są przestrzegane reguły. Staje się jednak dynamitem, jeżeli te reguły są naruszane. Myślę, że wbrew moim zamiarom, książka ta stanie się jakimś głosem ostrzegawczym w dyskusji o nieszanowaniu prawa. Bo osoba, która tego prawa nie szanuje, często nie zdaje sobie z tego sprawy, będąc przekonana o własnej wielkości, nieomylności. Uważa, że wszystko jej wolno, taki trochę model nadczłowieka.  Połowa Polski pomyślała teraz pewnie o prezesie z warszawskiego Żoliborza. (śmiech) Nie ma czegoś takiego, że komuś wolno więcej, komuś mniej. Każdy musi przestrzegać prawa. Prezes również. Rozmawiała Ewa Koszowska, WP Opinie Jacek Dubois - polski adwokat, członek Trybunału Stanu. Specjalizuje się w prawie karnym oraz sprawach z zakresu dóbr osobistych. W czasie wolnym od wykonywania zawodu zajmuje się literaturą. Jego najnowsza książka ""Nieład, czyli iluzje sprawiedliwości"" ukazała sie niedawno nakładem wydawnictwa Edipresse."
http://opinie.wp.pl/antoni-macierewicz-glosne-rozstanie-z-rzadem-pis-albo-kopniak-w-gore-6116160354158721a,"Antoni Macierewicz - głośne rozstanie z rządem PiS albo kopniak w górę Dziś Antoni Macierewicz jest wiceprezesem PiS, ale szybko może się znaleźć na marginesie partii bądź wręcz poza nią. Alternatywą jest kopniak w górę - na przykład na stanowisko marszałka Sejmu. Dziś minister obrony narodowej ma ogromną władzę. W budżecie MON znajduje się ponad 37 miliardów złotych. Po likwidacji Ministerstwa Skarbu Państwa w zarząd resortu przeszło ponad 20 spółek - w tym Mesko, Huta Stalowa Wola, Stomil-Poznań, Polska Grupa Zbrojeniowa i Polski Holding Obronny. A przez to masa stanowisk do obsadzenia. Antoni Macierewicz zbudował swoją obecną pozycję na prawicy dzięki dwóm rzeczom. Po pierwsze: legendzie, jaką jest owiany dzięki swojej działalności opozycyjnej w czasach PRL, przez co w relacjach z Jarosławem Kaczyńskim występuje jako ""starszy brat"". I po drugie, ale dziś ważniejsze: poświęcił się tematowi katastrofy smoleńskiej, gdy władzę dzierżyła Platforma Obywatelska. Od lat sufluje prezesowie PiS teorie o zamachu na Tu-154M. Nie pozwolił zamknąć śledztwa smoleńskiego. Macierewicz nie byłby sobą, gdyby nie traktował tragedii z 10 kwietnia jako podstawy do odbudowania siebie jako polityka. Bo dla szefa MON wszystko jest polityką. Kto jednak Smoleńskiem wojuje, od Smoleńska może zginąć. Dziś już bowiem jak na dłoni widać, że zaplecze eksperckie, które służyło Macierewiczowi w czasach partyzanckiego badania katastrofy, nie jest w stanie unieść profesjonalnego dochodzenia. Dr Wacław Berczyński jest dziś człowiekiem skompromitowanym. Samo MON - choć oczywiście nie wprost - stwierdziło, że jest mitomanem i kłamcą albo po prostu odkleił się od rzeczywistości i co najmniej zawodzi go pamięć. Bo jak inaczej zinterpretować zupełne odcięcie się MON od Berczyńskiego, gdy doktor stwierdził, że to on ""wykończył caracale"" i był ""pełnomocnikiem [Macierewicza] w sprawie śmigłowców""? Zaraz potem Berczyński złożył rezygnację z przewodniczenia podkomisji i rady nadzorczej WZL nr 1 w Łodzi, w której fuchę podarował mu Macierewicz. Ot - co już nieaktualne - żeby sobie dorobił do pensji szefa podkomisji (8 tys. zł) kolejne 3 tys. zł. Blamaż Berczyńskiego można porównać do słynnego ""blefu"" prof. Jacka Rońdy. Ten pan ordynarnie skłamał, że na rosyjskim targu kupił dokument potwierdzający, jakoby tupolew nie zszedł poniżej 100 m. Potem w TV Trwam dumnie ""wyspowiadał"" się, że na antenie TVP wprowadził w błąd 3-4 miliony widzów. Rońda bredził w połowie 2013 r., co nie było dla Macierewicza jeszcze zbyt groźne. Teraz bredzić zaczął Berczyński, a to on miał być motorem napędowym dochodzenia do prawdy o Smoleńsku. Były już szef podkomisji okazała się jednak tępym narzędziem, którego Macierewicz musiał się pozbyć, aby nie brnąć w śmieszność i ponosic ryzyko kolejnych rewelacji doktora. Słowa Berczyńskiego już jednak przyniosły szefowi MON realne szkody. Opozycja chce komisji śledczej, a przetarg na astronomiczną kwotę 13,5 miliarda złotych znów wrócił na czołówki. A poza tym jak nie wątpić w Macierewicza - głównego kadrowego w potężnym ministerstwie - skoro wyjaśnienie tragedii narodowej powierzył panu Berczyńskiemu? Jak mógł się tak pomylić, skoro wcześniej minister wygłaszał peany pod jego adresem? Ster podkomisji przejął już dr Kazimierz Nowaczyk - doradca Macierewicza, a prywatnie od wielu lat jego przyjaciel. I człowiek bardziej jednak okrzesany oraz sprawniejszy w kontaktach z mediami niż Berczyński. Brak powagi Podkomisji smoleńskiej i zwątpienie w nią - o czym mówią już nawet rodziny ofiar wcześniej wiążące z nią nadzieje - to fakty. Z kolei Prokuratura Krajowa bezceremonialnie i na chłodno prowadzi swoje śledztwo, dokonuje kolejnych ekshumacji i ujawnia błędy jak zamiany ciał. Dla rodzin to bolesne, ale z punktu widzenia interesu państwa trudno odmówić jej racji. Podkomisja równolegle brnie wciąż jednak w tezę o zamachu bombowym na Tu-154M. Bo tak jej członków dobrał sobie Macierewicz i taki jest jego interes polityczny. On sam jednak w tej polityce słabnie, bo wiano w postaci najtwardszego elektoratu smoleńskiego jest coraz mniejsze. Takich ludzi ubywa, choć wciąż nie można im pominąć. Jest też pytanie: na ile ludzi skandujących na miesięcznicach ""Antoni! Antoni!"" PiS zdoła zatrzymać, a na ile będą oni skłonni iść za Macierewiczem, gdyby ten z PiS odszedł. Wciąż przecież - nieprzypadkowo - utrzymuje w formalnym istnieniu swój Ruch Katolicko-Narodowy. W przygniatającej większości zapewne ""elektorat smoleński"" pozostałby przy PiS, ale nawet parę wyrwanych przez Macierewicza punktów procentowych może być w 2019 r. na wagę wygranej. Kapitał Macierewicza jednak topnieje i to wcale nie z wolna. Najnowszy sondaż pokazuje, że (pytanie brzmiało ""czy uważa Pan/Pani, że katastrofa, do której doszło 10 kwietnia 2010 pod Smoleńskiem, i w której zginęli prezydent Lech Kaczyński i 95 towarzyszących mu osób, była wynikiem zamachu?"") 18 proc. ankietowanych zgodziło się z teorią o zamachu (""raczej tak"" i ""zdecydowanie tak""). Podczas gdy w minionym roku odsetek ten rósł i sięgał nawet 27 proc. Wiele oczywiście zależy od sposobu sformułowania pytania i rozróżniania, czy rzekomy zamach miał się dokonać w wyniku wybuchu (w to wedle sondażu IBRIS wierzy raptem 6,5 proc.) czy w białych rękawiczkach poprzez ""sprowadzanie na śmierć"" przez kontrolerów lotu (a w to kolejnych 10 proc.). Takie wyniki dąło badanie przeprowadzane tuż po konferencji (10 kwietnia br.) Podkomisji Smoleńskiej dr. Wacława Berczyńskiego. A ta wskazała, że najprawdopodobniej na pokładzie tupolewa wybuchła bomba termobaryczna. Wniosek z sondaży jest prosty: coraz mniej Polaków wierzy w teorię o zamachu w Smoleńsku, a już wersja podkomisji (czyli Macierewicza) jest w stanie przekonać jedynie marginalną część ludzi. Ale dla PiS to był i będzie bardzo istotny składnik elektoratu. Wystarczy wspomnieć, że w zeszłorocznym badaniu panelu Ariadna aż 71 proc. zwolenników PiS wierzyło w jakąś wersję zamachu w Smoleńsku. Nawet jeśli ta liczba byłaby przesadzona i malała, to nie sposób jej zlekceważyć. Obecność Macierewicza zraża z kolei wyborców bardziej stonowanych - tych, kórzy w 2015 r. dali wygraną PiS i Andrzejowi Dudzie. Wraz z kolejnymi szkodliwymi dla PiS posunięciami Macierewicza (lojalność wobec Bartłomieja Misiewicza, konflikt z Andrzejem Dudą, nieporadność podkomisji, sprawa Mistrali), coraz klarowniej widać, że sposobem na nowe otwarcie dla ekipy rządowej jest co najmniej pozbycie się tego właśnie ministra z rządu. Albo wręcz jego zupełne odejście z obozu władzy. Alternatywa jest kopniak w górę i na przykład stanowisko marszałka Sejmu. Ten drugi scenariusz był już nawet w PiS sondowany kilka miesięcy temu. Wówczas formalnie Macierewicz zostałby osobą nr 2 w państwie, ale władzę miałby mniejszą. O ile do szczytu NATO w Warszawie (lipiec 2016 r.) Macierewicz się hamował i wręcz zaskakiwał swoim stonowaniem, tak później ciężko zaczął pracować, by stać się największym balastem dla PiS. Pozbycie się go kopniakiem w górę traci więc dla PiS - co pokazują też sondaże- na atrakcyjności."
